
[傳燈法師像]

            
            
        
光緒甲午重刊
天台山方外志
佛隴真覺寺藏板

[天台山方外志卷首]

序

[韓殿爵序]
聞之地有得人以傳，人有藉地以傳，有其地，有其人；或不抱傳世心，行傳世事，地仍不傳，人亦隨之湮沒，良可慨已！天台為浙省名勝，智者大師定慧塔院在焉，宋祥符間始改為真覺寺。山川靈秀，物產菁英，披奇攬勝者，題詠備矣。千百年來廢興不一，我朝咸同間，赭寇竄逆，浙台地當要衝，戎馬蹂躪，干戈擾攘，寺遂燬於一炬，時事使然爾。然大師靈爽式憑，鬼神呵護，可證天心重道，而我敏曦師繼起矣。曦為大師四十世孫，肇當年衣缽，示後學津梁。光緒六年，奮圖興築，越九載寺成。後賈餘勇籌刻《天台續志》，自有明萬歷迄今，垂三百年事。奔走江淮，集貲鳩工，非有志者事竟成哉？余不能無感焉！世有擁厚資、憑先業，風塵轉徙，幻影倏成，奚屑力任艱辛、備盛事以傳其人？固無論也，其或手創門楣盛名，虛享娛游，晚歲幽忽以終，其人又安在耶？嗟夫！曦師一衲子耳，青年勵志，白首窮經，同志延之講解，恆孜孜不倦。平生布衣疏食，跋涉山川，年六十有四慨然曰：「某倦於遊矣，將竣山志以終老乎！」曦師行乎哉！天台寺多僧眾，何獨任此巨力成此鉅功也？其山崔巍而巉峩，其人磊落而英多，是之謂與！書成，用補數言簡端，至其表惠禪門，固別有可久可傳者在！
時為光緒十八年歲次壬辰十月，誥授振威將軍．前署湖南衡州協鎮壯勇巴圖魯．兼襲雲騎尉．壽春韓殿爵頓首撰書（印：酒壺道人）（印：殿爵）（印：涂泉韓印）

[張邁序]
佛法從來不立文字，自智祖以五時八教接人度世，而後天台別為一宗，蓋由博會冥搜，研精至理，適致其極，而實則與達磨大師旨歸仍同而不異。余嘗讀祖語錄，至「靈山一會，儼然未散」，語輙狂惑，不得其解。後讀湛堂和尚與大慧禪師所說「薰風自南來，殿閣生微涼」話頭，乃始豁然打失布袋，爾時心中之樂，誠有微妙不可思議者，信古人之不我誑也。敏師深通經教，冥振元風，杖履經行，諸方共仰。昔人嘗謂韶國師是智祖後身，燈公又國師轉世。以理推測，師得無為燈公再來耶？善乎燈公之言曰：「能忘乎山乃見夫道，能忘乎道乃見夫山。」此其所以作為志書，搜羅宏富，隨文證義，舉重若輕，良由心體虛明，行所無事。今敏師為之重刻，振錫一唱，歡動諸天；喜捨法財，人人恐後；彈指之頃，告厥成功；承接法流，作將來眼。詎非所謂如水入水、如印印泥哉？余世夢乍醒，結習未盡，比者過宿真覺，瞻禮祖庭，悲戀之深，非可言喻。洎乎舟過百步，蓬牕無事，取祖別傳讀之，忽覺神風洒然被體，更若法華三昧登時現前，豈荷雲慈密相授記乎？劣器下根，常恐失墜，乃蒙敏師愍其愚鈍，時出一指來相提攜。適會書成，又命檢校作序，爰呈所解，附託人天，夫豈敢以文字言哉？明明百草頭，明明祖師意也！
時在光緒癸巳十月朔，受菩薩戒優婆塞弟子．始豐張邁並書（印：梗齊）（印：李良康壽）

重刻天台方外志叙
余以光緒己卯游天台，遍攬石梁、華頂、桐柏、桃源諸勝，於高明觀貝葉梵書，於大慈獲《修禪道場碑》，於方廣閱內府藏經，而求明釋傳燈《方外志》不可得，僅得化霖《志要》以歸。其時智者塔院以頹廢不治，為慨然者久之。後官京師，得徐靈府《天台山記》及燈公《幽溪別志》，而《方外志》迄未得也。去歲奉諱家居，天台敏曦上人來訪，出智者大師傳印本，言塔院幸告成，又得《方外志》原書將付刊，乞為序。余聞之合十贊歎，喜台宗之將復振為有人矣。（按阮文達公序《志要》云：「化霖嘗請齊息園先生刪定，而其書蕪襍失體，疑是息園未定之稿。乃屬嚴君杰比事屬詞，以《吳郡志》為法。」）嘗考燈公此書成於萬曆癸卯，錢希言稱其學識高出道流，甚有禪藻。《四庫提要》亦言撰自釋家，故稱述梵跡為多，與專志山川者有別。蓋彼自用彼法，詎必以史家地志繩之乎哉？今曦公既復塔院，為山中巨觀，而又重刻是書，所謂慧力過人，能振其宗風者，故不辭而為之叙。
歲在昭陽大芒駱七月既望，現掌四川道監察御史．前翰林院編修．國史館纂修．黃巖楊晨書於京邸（印：監察御史）（印：蒼溪楊晨）

天台山方外志序
夫中國名山有七，而五嶽為尊。天台山，其南嶽之佐理乎！昔大禹治水，會天下諸侯於於越，乃封其山為南鎮。當是時，置甌閩為蠻夷之地，舟車阻絕，疑天台者大禹未之至，至則不封於越而封天台矣。余昔讀孫興公賦，彷彿名山倒影於重溟之上，旁薄於霄漢之間，足與五嶽七山埓；後得剖符兹邑，即津津色喜與名山有緣，得為地道主焉。爰自蒞任以來，雖公事旁午，簿書積案，未嘗不握如意拄頰，望霞標而耳瀑布。至於美景良辰，則又攜一二文學，或采真於石梁，或覽勝於華頂，或登桐柏禮夷、齊之像，或過楢溪弔顧歡之宅，一觴一詠，信可樂也。第名山洞府為仙釋之都會，其中必多異人，若白道猷、葛孝先諸君者。求之於今，余非異人，固未易知人之異。求之於古，余將誰質？質之山靈，山靈無言；質之邑乘，邑乘不詳。余終將誰質哉？乃山僧無盡法師示余以《方外志》，其敘事該、稽古博、究理深，為文則求諸辭達而已，不以奇衒人。釋氏固其所長，仙宗亦復傍綜，久住名山，而形勝固伊家中物，左提右挈，東指西撝，若登鴻臚而陳俎豆。余喜斯志先得我心，乃趣命剞劂以補邑乘之未備。余觀古今著述，互有詳略，為各有所主也。夫邑乘，志方內者也，佛氏、仙宗不妨聊爾並志；志方外者也，玄風、釋理宜加詳焉。兩者並行而不相害，故知斯志又邑乘之佐理也，因為之序。
賜進士第．北京大理寺左評事．前知天台縣事．雲間王孫熙書於台嶽官舍

天台山方外志序
職方氏曰：余守方內名嶽，蓋有天台山焉。上應泰符，下禋星鳥；黃潤為德，青祇建元；金土聚斗而陵衍沉，太乙升堦而爵祿降；宛弢躔次，正襲紘維矣。是以閭閻詠其克遜，里俗識以始豐。花縣松關七篇之諭美，棠陰琪木五字之歌歡。若乃賈直舒文，屈忠江孝，唐興秀而章俊，天姥鬱其生楨，超超往田，攘攘倚巿，域中多戀，興公憐之，使吾有力負之而趨，超不踰矩，矩周其山也。然而元聖忘山忘道，遊化於茲，闡士泯色泯空，唱導於此，福庭隱岳，斯以稱焉。恆河既覩琉璃，皇基詎非佛國？由夫纓絡自纏，鳧舄束綦；蟯客黃甯，安知革表？算米鹽於塵窌，侈延旒於賁墉，誰決愚籠，必逢智印。有大導師燈公者，天宮蜚譽，婺宿開祥，枚引百松，葉榮雙樹。光幢繼日，寺翳景而高明；德瓶注雲，溪伏流而幽隱。眾仰足行經藏，人呼皮裏法華。太末道賓，愈方袍之平叔；勝果淨梵，兼鍮鉢之言公。道得智者膏腴，近住神仙窟宅。代興才子，矢結金蘭；國學儒英，請揮玉麈。楚鴻，寶中之寶；善逝，天中之天。雖三觀之內融，曾一時之外學，雲雨慈味，笙簧道聲。在山言山，山是新伊中點；知幻離幻，幻成志外別傳。萃五界於貫華，總八峯於一軸。分章二十，十法以之成乘；取策二三，三教因之合轍。每馳神而運思，復遠寄以冥搜，拓邑志之廣輪，設圖經之彩繪。正名軒牒，溯源達池。語本則山王之印文生，採勝則妙德之冠影涉。行滿飛錫，處處仁祠；道岸披圖，人人賢位。禪波合派於星海，祖堂大祫於台垣。陵再來而孔釋併，韶應化而宗教一，載培桐柏，引配苾蒭。右弼左玄，金庭是集仙之都會；歡溪察嶺，玉京假天隱以衡門。王侯屹峙金湯，羽飛儼陳甲胄。衛我教也，綸音表而摩霄；成汝名也，金聲流而擲地。人非昔而蹟在，神不滅而塔懸，以至《酉陽》之〈諾臯〉，爰及庚除之唐述，《齊諧》薈志，慧皎異科，太陽之草長生，菩提之樹攝念，莫不花生筠管，藜燦藤箋。執珠盤於秇壇，傾銀河於口海。吐玄亭之白鳳，禦福三台；驅相宅之青烏，恥名一行。若陳吳，若宋謝，空揭霞標；若邕綽，若理中，虛張帆彩。遙連越乘，內折魯儒，家有譜而野有謀，近者知而遠者曉，記載以來，此為大方矣。爾其毋越牧俎，罔侵予宮，語必烟霞，人惟出世。固已爇麟香而屏穢，操犀導以辟埃，然虎落時開，鹿柴不守，笑司馬過橋之悔，嗤阮客還家之悲，漫云束足洗腸，聊復招手饒舌。亦以鶴林神訓，綴萬剎於珂毫；龍樹靈文，洞干璣於珍網。示一家性具之旨，超孫生妙有之談。斯則赤縣赤城，並落硯池之蟣罟；天堦天柱，同含毛穎之兔塵。巖岫徹于巿朝，在外無外；廛廬通于寺觀，即方離方。瑤丘掩丹丘之房，應真入養真之境。瓊臺方廣，英玄眚而象移；芝草娑羅，正倫澁而味變。孤竹竟貪九州僕射，南嶽須成五通仙人。黃門一開，惠虛偏行乎中道；玉局三降，寶瓊忍折乎幔幢。陰巖之石能回，國清之竈可破，是為塵塵三昧，字字真如。六合版圖，咸收冊府；五車經史，盡入石渠矣。何妨名越岑為佛隴，名呂山為東蒼，又何妨指一山為天台，指一寺為國清，如最澄之歸日本，若甯賁之適會稽耶？嗟乎！太虛寥廓，真智靡涯，職方於此索途，燈公於此遺照，敘固非我，志亦非他，華藏遮外而納安明於芥舟，靈圉毀方而入玄真於珠口。太史之圭奚測？司空之度應捐。權示桑欽括水泉於緗帙，幻同伯禹攝山海於金經，末裔由此衣傳，傾都為之紙貴矣！
萬歷癸卯法華三昧道場期滿日，菩薩戒弟子．進士天官司勳大夫．前職方郎．武林虞淳熙和南書

天台山方外志序
天台山者，上應三台星得名，列於道書洞天福地，為東南一大名勝。按釋氏教宗，則自智者大師以五時八教判釋東流一代聖教，傳之四明尊者，是為教觀。禪宗則自雲居韶國師以祕密心印授永明壽禪師，舉一心為宗，照萬法如鏡，是為宗門。又五百應真行化此山，方廣寺在有無縹緲間，土人時聞鐘磬梵唄聲隱隱從地中出，高僧曇公曾一至其處，聖賢嫌其腸穢不得留，出而洗腸於澗，至今有曇華亭在石梁旁，為應真舊蹟。而彌陀一化現國清為豐干，文殊、普賢兩化現，一為寒山、拾得，一為戒闍黎、周七娘，應變無方，多所開化，賢聖先後託迹，稱三寶地。按仙宗自周靈王太子晉仙去，奉上帝命治桐柏宮，實主此山。其後劉晨、阮肇採藥入桃源洞，遇仙子度世。唐司馬子微隱此山，受度黃眉公，證太乙生人之果。至宋張紫陽真人大闡悟真之旨，化度羣真。終於佛氏滅度茶毘而收舍利，玄風丕振。又稱神仙地，山形秀出，華頂為最高處，其山多名都洞府，神峯秀嶺，幽溪絕壑，寶剎精藍，琳宮道院，嘉樹修竹，靈藥瑤草，在在有之，以故王逸少、許玄度輩結伴從剡溪入茲山采真焉。孫興公作〈天台山賦〉，鉅麗哉，頗盡靈秀之觀矣！邇者法師無盡燈公，以上智夙德為百松妙峯師高足，遠紹台宗，卓錫佛隴，愛此山秀拔神奇，遂抽靈心、發藻思，作《天台山志》。志佛蹟仙蹤，名區勝壤亦既囊括臚列，纖悉靡遺；且氣格森嚴，辭華宛畼，掩文人之筆，奪秇林之采；而又發明宗教究極旨歸，上繼佛隴之風，下振百松之緒，作人天之耳目，為道俗之津梁；旁及仙宗，研討同異，歸趨寶所，羽翼台傳。不知者以為名山之志，知者謂是教觀之文。自古山經地志多出文士之手，彼其止習辭華，罔究大道，文藻雖盛，玄風蔑如；乃至淨衲高緇，非不精通佛理，或長於講演、短於筆札；惟師禪觀既深，文心復鬯，粲然鴻麗，成一家言，文章家取而藏之名山，佛門中且取而庋之函部也。嗟夫！台宗自四明師示寂後，幾乎泯泯。狂禪之徒輒詆台教為煩瑣，余謂科條似煩，旨歸則要，眾星拱辰，百川會海，如以台教為煩，則《華嚴》八十一卷科條次第不更煩乎？天幸百松振之，幽溪復大振之，而窮公闡發於句甬，介公揚詡於虎林，於是天台之宗煥然，揭日月於重朗，盛矣盛矣！是志也，紹先賢則光接慧炬，開後學則智爍羣昏，酬山靈則勒石懸崖，傳文苑則永垂竹素，是志之善物也。世傳韶國師為智師後身，以去來無礙之理論之，安知韶公之後不復為盡老耶？志成，問序於余。余夙稟教盡老，得聞五時八教之旨，夢寐名山，託之神遊之日久，烏得無言？要以附志青雲而不朽，匪特山神首肯，亦或如來之所印可也。
時萬歷乙巳仲春朔，娑羅居士屠隆緯真甫篹於天中天室

天台山方外志序
史莫良于志，天地人物禮樂刑名，至奧渺夥賾矣。然而圖諜度數存焉，虛可稽也，實可錄也，苟擅三長，甯欪四善哉？志莫良于山，紀載之難有數端焉。猨栖熊館，鳥道蛇盤，蠟屐從所未經，樵斧繇來罕到，即有幽奇，何緣覯覿？雁宕徑辟于宋年，黃海道登于明代，非其驗與？故真見難詳。自昌黎慟哭于落雁之峰，王陽迥馭于羊腸之阪，文人墨客往往心快臥游，具窮濟勝，丹椒翠冪，月磴天崖，秪標異于登高眺遠之篇，間問奇于牧竪蕘夫之口，言之若夢，概乎有聞信耳。既非任目逾舛，山之真形從是遯矣，故傳聞難據。時易世移，陵虛谷實，嘑隨方改，字以俗訛。石翳蘚中，疇睹神清之洞；門濳水底，詎窺小有之天？或古有而今亡，或此非而彼是，文士疑而莫質，野老沿而不知，辨而析焉良未易矣，故考証難精。經丘尋壑，別引勝流，攬木援藟，必資曠日。而或輶軒之駕，恨束馬之未能；杖屨以遊，虞贏糧之不繼。非倥偬而靡暇綴錄，即悵望而無力篹言，徒遙想于冥搜，曷散懷于奮藻，故結撰難富。兼而有之者，其惟無盡大師之志天台乎！師以法中龍象坐大道場，以舌上珠璣作大佛事，隘舊志之未廣，懼靈蹟之無徵，折竹晨編，然松暝寫，緝為山志數十萬言。自山名以訖文章，有涉茲山者，罔不采其故實，掇彼菁華；至台教之真文，高人之遺韻，尤加詳焉。頃以請藏金陵，屬余為序，余受而卒業。嚮之所難，今之所易，可謂冥通地絡，濳鏡山靈，勒遐貫于清都，垂宏模于法界者矣。蓋其住山三紀，振錫千峯，徧尋不死之庭，畢踐無人之境，有勝必窮，無險不陟，與夫目薦未奇、耳剽多妄者異矣。而又蘿封之字普入搜羅，樹挂之錢咸資考索，且日探月歷，神畫形摸，以故琪樹金松，同檢桐君之籙，墨池茶圃，雙甄管子之題，鉅細不遺，名實無爽，又何有考之未精，撰焉未備者乎？嗟乎！覽應邵之記，如禪岱宗；披王履之圖，若臨仙掌。猶曰地以文奇，境因語麗耳。至若道元之注《水經》，旁洽異書；靈運之賦〈山居〉，廣陳奇物。千載而下，等諷詠于登陟，嫓簡冊于丹青，志而若斯，斯已偉矣，師之《天台》，庶幾是乎！若夫精詮教觀，弘闡宗風，霏法雨于松樞，霔慈雲于蘿愰，花飄座側，樂鼓空中，斯又地靈以人傑逾章，山笥與海藏同久者也。彼楊衒常記伽藍，慧遠曾經廬阜，厥稱著矣，豈如斯志，名寄區中，理存方外，將使絕粒茹芝之客默引瑤梯，餐風味道之儔羣登寶筏者哉！
萬歷壬子仲秋日，賜進士及第．南京國子監司業．前翰林院國史編修．記注起居．編纂章奏．江甯友人顧起元撰

天台山方外志序
夫志，猶史也，亦傳也。有天下之史、一國之史、一縣之史、一家之史；有僧史、仙史、高士之史、名山之史。史雖不同，所以記言記事一也。漢明以來，佛教東漸，三寶事蹟，班班可紀，故太史有左右之官，僧錄亦設左右之職。矧山林碩德著述猶多，若梁慧皎法師、唐道宣律師、宋僧統贊甯之《高僧傳》，宋道原禪師之《傳燈錄》，駙馬李遵勗之《廣燈錄》，惟白禪師之《續燈錄》，四明盤公之《佛祖統紀》，以至《釋氏通鑑》、《佛祖通載》、《僧史略》、《釋氏稽古略》之類，曰教、曰禪、曰律，人齊七眾，門備十科，矯矯人龍，翼翼義虎，有一言之悟人必書之，有一行之合道必書之，其啟迪後昆，弘範時俗，功德可勝言哉？天台山者，域內之名區，東方之聖境也。地靈人傑，先靈於老釋，後傑於儒宗。仙風綿邈，資始於軒商；佛法秘藏，肇基於方廣。正言緇門著蹟，則爰自東晉曇猷棲神、蕭梁定光顯聖。洎我陳隋，智者大師立宗命教，因山為家，海內之宗事佛法者，必以台教為司南。降唐及宋元至我皇明，師資相繼千有餘年，無論天下教黌之盛，即兹山流衍，考諸僧史，不減數百餘人。與夫禪門則韶踵躅白沙，皆法門之梁棟，教鼎之鹽梅，名言懿德膾灸人口，豈不以此山泉石足以疏練神明、產育聖賢而然耶？然則山因人顯，人以山名，山已有志，人胡可略？舊為是志者，謂釋老非志所急，故存而不書，或書而不詳。然有世間法、出世間法，達人大觀無可不可，若分門立戶，不啻冰炭，宜其目為天地間之尤物也。今之所志亦謂世間法，非出世之所急，故存而不書，非若冰炭之相視也，為縣志已備，故不復疣贅云。志之為類者凡二十，始於山之名，終於山之文章。蓋名者實之賓也，微名無以顯實，首以山名考。緣名求實，形勝雖山之實質，源又山之起祖，次以來源考。形勝與山，其猶影響，山之形聲，乃吾心之靈覺也，次以山體考。有形聲矣，影響從之，次以形勝考。依形勝以建名剎，次以山寺考。石梁方廣，赤城支提，菩薩聖僧，靈宅攸託，次以聖僧考。智者依山而進道，後代繼祖以傳燈，次以祖師考。祖因山而得名，法因山而立目，次以台教考。教得人以弘，人得教以立，次以高僧考。桐柏桃源，洞府在焉，次以神仙考。察嶺歡溪，考槃是宮，次以隱士考。名山勝剎，賴神功為之密護，次以神明考。三寶陰翊世道，藉權貴為之顯持，次以金湯考。歷代奉法者咸有匱遺，如陳宣帝之捐調，隋煬帝之施品，物雖歸化，事尚傳聞，為法門盛事，次以盛典考。石梁之現光現花，佛隴之見橋見雀，同乎見聞，異乎常論，次以靈異考。古佛舍利，奉安高顯，諸祖靈骨，瘞之方墳，次以塔廟考。智者降魔於華頂，壽公入定于天柱，至於一石一泉皆前人之遺蹟，次以古蹟考。人與山名欲同垂于不朽，或刻石以記名，或樹碑而頌德，次以碑刻考。菩提琪樹，靈根託于名山，羅漢怪松，天葩生于勝地，次以異產考。上之王臣以及墨客，或因人而著作，或緣景以紬思，皆有足以光彩名山、憲章人物，次以文章考。發前人之所不發，書前人之所未書，述而不作，以成一家之書，名曰《天台山方外志》，蓋取異于縣志之所略爾，觀者請以此意恕之。
皇明萬歷歲在辛丑孟冬癸未之吉，太末釋無盡傳燈命筆于天台之幽溪講堂

天台山志目錄
序韓將軍序
始豐張序
翰林院楊序
王邑侯序
虞司勳序
屠儀部序
翰林院顧序
幽溪燈序

第一卷山名考第一
山源考第二
山體考第三

第二卷形勝考第四山（五十三處）

第三卷峰（三十三處）
巖（二十九處）
嶺（四十處）
洞（八處）
石（十處）
溪（二十五處）
潭（二十處）
湖（八處）
塘（三處）
井（九處）
泉（十處）
池（三處）

第四卷山寺考第五寺（六十二所）
院（九所）
庵（十四所）
蓮社（一所）
道場（二所）
堂（二所）
觀（五所）
宮（五所）
道院（十二所）
道庵（三所）

第五卷聖僧考第六隱（二處）
顯（二十一人）
補遺（七人）

第六卷祖師考第七（一十七人）

第七卷台教考第八教觀大綱
教門（十八條）
觀門（九條）
清規（二條）
教觀書目（共六十三人，書三百部）
石室藏書（儒部四十一種，仙部十九種，志部十一種）

第八卷高僧考第九教宗（五十八人）
禪宗（五十七人）
蓮宗（十四人）
律宗（人）

第九卷神仙考第十神仙（三十六人）
道士（三十七人）

第十卷隱士考第十一隱士（五十人）
僑寓（二十三人）

神明考第十二護伽藍神（二人）
龍神（十人）
土谷神祇（十七人）

第十一卷金湯考第十三（七十七人）

第十二卷盛典考第十四（二十五事）

靈異考第十五釋（三十四事）
道（三十事）

第十三卷塔廟考第十六（三十九處）佛塔（一十三處）
祖塔（二十六處）
墳墓

古蹟考第十七（六十七處）

碑刻考第十八碑（六十七處）
手書（四種）
巖鐫（十四人）

異產考第十九食（十六種）
木（五種）
杖（三種）
花（五種）
草（四種）
獸（十三種）
禽（十四種）
藥（七十九種）
石（三種）

第十四卷文章考第二十敕（十五首）

第十五卷書（二十二首）

第十六卷書（三十三首）

第十七卷書（二十九首）

第十八卷疏（十二首）

第十九卷序（三十一首）

第二十卷記（十六首）

第二十一卷記（十六首）

第二十二卷記（首）

第二十三卷碑（六首）

第二十四卷塔銘（五首）
行狀（一首）
傳（一首）

第二十五卷贊（十三首）

第二十六卷賦（四首）

第二十七卷詩（賦景）天台山（四十二首）

第二十八卷國清寺（二十八首）
赤城（二十四首）
佛隴諸寺（九首）
華頂（十三首）
石梁橋（三十三首）
萬年寺（一十二首）
玉霄峰（三首）
桐柏宮（三十八首）
瓊臺（二十三首）

第二十九卷桃源洞（三十三首）
護國寺（七首）
寒巖（十六首）
明巖（六首）
雜詩（九首）
曹文晦八景（八首）

第三十卷寄贈（六十首）
佛隴曦跋

刻板餘貲印訂三佰部流通

天台山方外志卷第一
天台山幽溪沙門傳燈撰

山名考第一
自夫有天地即有人物語言，有人物語言則事事物物皆有名。謂此山稱名始於何人？上古荒藐，無以稽焉；僅可考者，始於劉阮名傳，後因孫公賦顯海內，方知有天台山也。正以兹山頂對三辰，當牛女分野，而上應三台，故以名焉。顧野王《輿地志》又云：「天台山一名『桐柏』，眾嶽之最秀者也。」徐靈府記又云：「天台與桐柏接而少異，又名赤城、瀑布、佛隴、香爐、華頂、東蒼。」要之，天台為諸山之總稱，若桐柏等眾名，乃諸山各隨其勝而別目之。即《西域記》亦云：「震旦天台石橋方廣寺，五百阿羅漢居焉。」按此則「天台」之稱，其來遠矣。又章安禪師《山記》云：「本稱『南嶽』，周靈王太子晉居之，魂為其神，命左右公改為『天台山』也。」荊溪禪師云：「若準孫公《山賦》云，所以不列於五嶽、闕載于常典者，以其所立幽奧，其路曠逈。」故未知章安所出，今姑存之。《華嚴．菩薩住處品》又云：「東南方有處名支提山，從昔已來諸菩薩眾於中止住。現有菩薩名曰天冠，與其眷屬諸菩薩眾一千人俱，常住其中而演說法。」清涼國師謂「支提」，梵語，此云可供養處，即塔之異稱。惟東南方有赤城，其形如塔，且其巔又有舍利寶塔，應是支提。據此則石橋方廣為五百應真住處，赤城又為天冠菩薩住處，然二住處皆天台山內之境，惟「天台」為定名也。

山源考第二
山有來脈，水有來源，猶人身之有經絡，樹木之有根本也。水以地載，山以水分，考山猶當考水，知水之所由，後能知山之發脈也。故堪輿家之言風水云：「乘風則散，界水則止。」山豈為風水之止散？蓋山之為氣，風則散，水則止耳。說者謂中國名山有七，而五嶽為尊，山自崑崙發源。此見其近而未見其遠，聞其小而未聞其大也！今既許以方外名志，而方內之說置而後論可也。請試考之，謹按佛經：須彌山之南，大海之中有洲名贍部，縱廣七千由旬，周圍之可得二十八萬里（此以一由旬四十里計之也）。從遼東西行出陽關，踰蔥嶺，經五竺，盡西海際；從南海北行出雁門，踰沙漠，極北至瀚海，皆可九萬里，而四方各得四萬五千里。之中其地名中天竺國，有阿耨達池，在香山之南、雪山之北，周八百里，十地菩薩化為龍王於中潛宅，出清泠水以給贍部。池之東南，銀牛口流出兢伽河，遶池一匝，入東南海。池之南面，金象口流出信度河，遶池一匝，入西南海。池之西面，琉璃馬口流出縛芻河，遶池一匝，入西北海。池之北面，頗胝師子口流出徙多河，遶池一匝，入東北海。此第四水為此方黃河之源，此水自出池後，先經葱嶺為蔥河，入蒲菖海濳流地下至積石山，復從地湧出為東華黃河之源。（積石即崑崙山也。葛仙翁傳曰：崑崙，一曰玄圃，一曰積石瑤房，一曰閬風臺，一曰華蓋，一曰天柱，皆仙人所居也。）以此而推，則阿耨達池為贍部四河之源，河水流入四海，天下諸山由此四水而界。此池之地，其形最高，為贍部諸山之祖，而東華七山五嶽與夫崑崙莫不宗於此也。蓋山因水界，由阿耨達池之水分天下之山為四支，而東華之地當一支焉，此徙多河及黃河以南、殑伽河以北之地界也。自池水分支以後，其脈或起或伏，伏而為地，起而為山，而崑崙四傍山麓，各入大荒外，入中國者一東南支也。其支又于塞外分為三支：左支環虜庭陰山、賀蘭入山，西起太行數千里，出為毉巫閭庭，度遼海而止，為北龍。中循西番入趨岷山，沿岷江左右，出江右者包敘州而止，江左者北去趨關中，脈系大散，關左渭右漢中，出為終南、太華，下秦山起崧高，右轉荊山抱淮水，左落平原千里，起泰山入海，為中龍。而南龍右出吐蕃之西，衍至震旦起而結為峨山，次梁州，次益州，次西南夷，次南越，次荊州，次百越，次閩中，次豫章，次吳越、建業，同一脈也。衍至荊州起而結為南嶽，自南嶽東至庾嶺又分三支，北則豫章而下結為匡廬，南則張為全粵而盡羅浮，中則甌越翔武夷常山。又為濲水所分，溪之左為浙西，溪之右為浙東，過爛柯、太末至栝蒼起頂；南支仙都、石門、玉甑、雁蕩、海門，環抱於台之東南；北支金華屏峙於台之西北；其正東一支至大盆山一化而為玉山，再化而為天台。玉山又為兩支：北支衍為會稽秦望，蓋自九里坑發源，至嵊縣出曹江；東支過關嶺，復大起之結為天台。說者謂關嶺回支起天姥護峽而止，不知天姥為石城之胚胎，自萬年藤公嶺發脈，已為仙人浪黃杜溪截斷，是天台西北榦也。關嶺過脈處，北以黃杜，南以左溪，界水極分明。台山竣拔，如海中巨浪，陡然一躍，纖悉頓足，不必論其前後，凡結為九大峯，中為華頂峯，東為摘星峯，東南為東蒼峯，南為獅子峯，西南為大雷峯，西為葛閬峯，西北為香爐峯，北為香柏峯，東北為菩提峯。摘星峯分為兩支：一至緱城發為長汀、勾章諸山，屆東海大嵩管江而止者，左龍也；一至緱城發為象邑諸山，屆大瀛海而止者，右龍也。東蒼峯亦分兩支：一由王愛山過桑洲，至東嶴清渚沿海而止者，左龍也；一於榧木村、跌斷穿、青山頭、覆盆山迤衍入大固山，孕臨海山川之秀，屆章安、芙蓉、桃渚、徤跳、周水亭傍而止者，右龍也。獅子峯為歡嶴、九析峯、東橫山之龍，屆大溪而止。大雷峯亦分兩支：左為修禪、太平、高明三寺之龍，屆幽溪、螺溪而止；右為真覺、後明、清心、傳教四寺之龍，開洋為縣治，屆大溪而止。葛閬峯亦分兩支：左為國清赤城山之龍；右為桐柏山之龍，屆南嶴溪、靈溪、清溪而止。香爐峯為護國寺、桃源諸山之龍，屆左溪、秀溪而止。香柏峯為慈聖、萬年、金庭、上虞諸山之龍，屆剡溪、娥江而止。菩提峯為姚江、慈水、定海諸山之龍，屆招寶山東北大海而止。是知天台山者，東瀕大海，界水而止，為東南一大結局。而父於南嶽，祖於峨山，曾於崑崙，高於雪山，自雪山東南而下不減四五萬里，其中所有靈粹之氣，莫不畢集於此，為神仙之窟宅，羅漢之道場，間生聖賢，養育英哲，豈徒然哉！

山體考第三
夫桎梏之士，因泉石成膏肓；解脫之賓，以山林為藥石。其故何哉？見道不見道，忘山不忘山，異也。不見道則滿目皆山，能忘山則觸途皆道。若庖丁之解牛，始解之時所見無非牛者，三年之後未嘗見全牛也。然不見全牛猶有乎牛，未忘牛也。同乎不見全山猶有乎山，未忘山也；能忘乎山，斯見道矣。有道之可見，未忘道也；見道亦忘，真見道矣。是則忘山者易，忘道者難，能忘道者，其惟如來乎！或曰：「忘山有道乎？」曰：「忘山之道，莫貴乎見性；見性之道，莫先乎明心。性，其猶鏡也；心，其猶明也。鏡、明同耶？異耶？離明無鏡，離鏡無明，同也；鏡為明體，明為鏡用，異也。以其同者觀乎異，非異也；以其異者觀乎同，非同也；亦不以非同非異見，惟見乎心性而已矣。不見而見，無所不見，終日見，終日心性，吾亦不知孰為見、孰為心性，吾將見與心性同歸於絕待之道而已矣。」或曰：「請問心性？」曰：「心，性之光明也，性之所由顯也；性，心之本體也，心之所由生也。性之為德，具大覺知，體包太虛，量周沙界，非首非尾，非上非下，非邊非中，非去非來，非今非古，非生非滅，非作非為，非同非異，非彼非此，非能非所，非淨非垢，非明非暗，非有非無，非雙亦有無，非雙非有無，非增非減，非動非靜，非短非長，非欠非剩，非方非圓，非大非小，非倒非正，非隱非顯，非合非離，非一非二，非本非末，非生非佛，非聖非凡，非賢非愚，非迷非悟，非體非用，非苦非樂，非成非敗，非縛非脫，非理非事，非真非妄，非境非觀，非機非應，非依非止，非粗非妙，非久非近，非迹非本，非實非虛，非性非相，非常非斷，非人非我，非修非證，非因非果，非根非塵，非色非空，非世非出世。彼首者不能尾，彼尾者不能首，以至彼世者不能出世，彼出世者不能世，惟其非首尾者能首能尾，非世出世者能世出世。故性之為德也，能首能尾，能上能下，能邊能中，以至能世出世。故性之為德，無法不具，無法不攝，無法不能，惟隨緣何如耳。故《華嚴》云：『能隨染淨緣，具造十法界。』《楞嚴》云：『隨眾生心，應所知量，循業發現。』故性之為體，隨淨緣時，則為佛為聖，為悟為體為用，為成為解脫，為即事之理，為即理之事，為真為應為妙依正，為久為近，為說為默，為迹為本，為實為妙，為性為相，為常為樂，為我為淨，為出世。故性之為體，隨染緣時，則為首為尾，為上為下，為邊為中，為去為來，為古為今，為生為滅，為作為為，為同為異，為彼為此，為能為所，為垢為淨，為明為暗，為有為無，為雙亦雙非有無，為增為減，為動為靜，為短為長，為欠為剩，為方為圓，為大為小，為倒為正，為隱為顯，為合為離，為二為一，為本為末，為聖為凡，為迷為愚為苦，為成為敗為縛，為理為事，為妄為境為觀，為依為止為粗，為虛為斷，為人為我，為根為塵，為因為果，為世間法，以至為泉為石，為林為野，為烟為霞。是以為佛為聖，為淨為悟等者，性之能事也；即其為眾生，為迷為染、為苦為縛等，亦性之能事也。性之能事而為之，非勉強也，皆稱性之所施設者也。惟其稱性施設，故事事物物皆法界之全體也。故曰剎海法性不大，一塵法性不小，多亦法性，少亦法性。故約迷情觀事物，有大小方圓之殊；約道眼觀事物，惟廣大法性而已。故曰為物所轉故，於是中觀大觀小，若能轉物，即同如來。」或曰：「性體已聞命矣，心之為用，尚請言之！」曰：「體惟一性而已矣，餘皆性之用也，何獨惟心！第迷情日久，親疎碩分。以內身對外物，則內身為親，外物為疎；以身對心，則心為親，身為疎。蓋外物無覺知，內身則異此。然內身之有覺知者，由心之使然也，故心在，身則有覺知，離則同乎木石矣。故外物，疎之至疎者也；心，親之至親者也。故言心為用，切近而易指；言他為用，疎遠而難明。今就近易之心以指性德之用，緣用以明體，其猶緣明以求鏡，不亦易乎？故曰見性莫要乎明心。心之為用，似有待也；性之為體，故無待也。全性體以為心用，彼有待即無得矣。故彼山之巃嵸，吾眼之可見者也；水之潺湲，吾耳之可聞者也；花之馥𩡏，吾鼻之可嗅者也；泉之鮮冽，吾舌之可嘗者也；谷風之溫涼，吾身之可覺者也；五者之法塵，吾意之可知者也。此六知根，又心之用也。總而為之，官者心也。心王之所以擾擾者，六塵為之賊也，由兹六根賊媒之使然也，故經曰：『六為媒賊，自劫家寶。』彼六塵者，果賊邪？非賊耶？彼六根者，果媒邪？非媒邪？彼六塵非六賊，六根之使然也；彼六根非賊媒，心王之不能御也。王苟能御，彼將為清淨六根與夫淨妙六塵矣，何妄之有哉？經云：『見與見緣，并所想相，如虛空花，本無所有，元是菩提妙淨明體。』非此之謂乎？是以善見道者，即心以見性；善明心者，即物以明心。其猶善見面者，即明以觀鏡；善矚明者，即像以求明。故曰性其猶鏡也，心其猶明也。彼山川泉石與夫一切事物，非像之謂乎？彼鏡有實體也，明有實用也，像則無實質也；以譬乎性有實體也，心有實用也，萬物無實質矣。像無實質，由形對而生，同乎物無實體，由性具而有。善觀鏡者不取彼像之有無，惟鑑吾面之妍醜；以譬夫善見道者不取物之是非，惟見吾性之廣大寂照而已。故彼解脫之賓，以山林為藥石者，樹吾光明之臺，朗吾寂照之境，形對像生，了罔陳跡，吾亦不知孰為山也、孰為水也、孰為林木也、孰為泉石也、孰為烟霞也、孰為白雲也。然而何非山也、何非水也、何非林木也、何非泉石也、何非烟霞也、何非白雲也？離即離非，是即非即，惟學如來以道眼觀之者，有以明之也。」

天台山方外志卷第一終

天台山方外志卷第二

形勝考第四

[形勝考序]
天台山高一萬八千丈，周迴八百里，山有八重，四面如一。復有四門，智者大師以赤城為南門，以新昌石城為西門，徐靈府又以剡縣金庭觀為北門，余謂準此當以王愛山為東門。或者疑以為誕，不知皆有所徵也。蓋名山福地必有神聖呵衛不祥，惟此台山自古及今無有虎豺之暴，曾以是訊諸山民，僉曰：四門之內，周環民居，即有惡獸經由，惟犬羊等物是殘，見人則妥尾走匿草莽間。審如是，則所謂聖僧道場、神仙窟宅，信矣。若取之，則凡在台州屬境，皆其區域，以牛女分野，何啻千里？故唐宋已來，以台州名郡，蓋取乎此。若約靈異以分山，憑諸書以割地，則自縣治以南皆非也。然台雁二山皆東南勝境，古人未有定其優劣者。余始遊雁宕，見其峯巒秀拔，奇形怪狀，將謂海內名山無有勝此。及登天台山，觀其規模宏大，又恍然自失，因而品曰：雁宕山其猶李青蓮之五言古詩也，天台山其猶杜拾遺之五言古詩也，以子美之詩，上薄〈風〉〈雅〉，下該沈宋，言奪蘇李，氣吞曹劉，掩顏謝之孤高，雜徐庾之流麗，盡得古人之體勢，而兼昔人之所獨專，近之故也。蓋此山在下望之，不啻千仞，及昇其巔，四通八達，間皆可數，十里如在平地，其勝一也。至登華頂峯頭，東望大海，南觀雁宕，西矚栝蒼，北眺錢塘，一覽可盡，其勝二也。俯瞰羣峯，皆在其下，羅列環遶，或如蓮葉，或如華鬚，恍疑一朵芙蓉浮於海上，其勝三也。僧寺道院，桑麻相接，鐘梵鳴於天上，雞犬吠於雲中，其勝四也。雖極其幽邃之地，皆明爽開豁，使人襟抱蕩然，其勝五也。山與通衢左近，車馬絡繹，其下勝概羅列，其巔可望而不可到，其勝六也。山無背向，四面如一，其勝七也。山有八支，八溪為界，以華頂為車軸，山之周遭如八軸輪，亦如八葉覆蓮，其勝八也。山產眾藥，又多肥蕨黃精，此足供居者糇糧，其勝九也。山林深遠，即居民亦有未臻其奧者，可以避隱，其勝十也。且赤城為其南標，石城為其西固，東蒼為其眉，四明為其目，中有瓊臺、雙闕、佛隴、香爐、石梁、瀑布等諸景，骨肉不偏，形神俱妙，所以為勝也。此其梗概耳。若夫赤城建標，珠林簇簇，誰其淡諸？霞紅雲綠，則有赤城山之勝。五峯環翠，宮殿俱高，雙澗奏響，和以松濤，則有國清寺之勝。溪界山出，路沿澗入，瀑布龍湫，涼風襲襲，則有金地道中之勝。金地在上，壁立萬仞，蒼龍委蛇，濟以天磴，則有金地嶺之勝。竹塢茆茨，踈磬間發，法語琅琅，金繩寶筏，則有定光庵之勝。古塔皇封，與山巃嵸，瞻之仰之，萬世高風，則有真覺寺之勝。法流洙泗，佛道康莊，普賢境界，修禪道場，則有佛隴大慈寺之勝。大雷峯下，白雲精舍，數里平原，幽人命駕，則有太平寺之勝。路入羊腸，身親龍闕，山橡藤梨，美哉膚核，則有寒風闕道中之勝。亦有桑麻非人間者，豈軒轅丘廣莫之野？則有長壽、文殊、西竺諸寺之勝。萬山之中，其嶺陂陀，考槃之宮，尚餘烟蘿，則有察嶺下高察舊隱之勝。此南門第一支，取華頂之直道，以南嶴溪為界也。若夫放生池上，碧水盈隄，有物龍去，猶名螺溪，則有清心寺之勝。長松數挺，野廟披離，昔人傳教，今歸與誰？則有傳教寺廢址之勝。疊嶂千重，溪梁百折，泉落樹頭，流雲噴雪，則有螺溪道中之勝。仰攀丹崖，危磴半欹，梯雲捫葛，乃可探奇，則有幽谿嶺之勝。幽谿講肄，車塵不喧，山林盤鬱，別有乾坤，則有高明寺之勝。路隔三山，可望難即，松篁數家，泉流上泐，則有清涼寺遺蹟之勝。下有寒泉，藏蟄神龍，石筍高峙，砥柱虛空，則有螺螄潭之勝。溪南溪北，上游下游，經梵相聞，以耕以修，則有黃墰諸庵之勝。聖僧西歸，惟遺雙屐，精神不磨，竟化為石，則有聖蹟內外庵之勝。此南門第二支，取華頂之紆路，以螺溪為界也。若夫雲林覆殿，寶篋藏經，諸天散花，神鬼來聽，則有慧明寺之勝。覺路平平，好山相迎，谷風溪水，且輕且清，則有楢溪道中之勝。山藏太古，水奏琴心，惟昔高士，允矣知音，則有齊高士顧歡隱處之勝。水窮山盡，有地靈墟，盤石可坐，精廬可居，則有天封寺之勝。此東門第一支，取華頂之直道，以楢溪為界也。若夫丹山夷夷，草木萎蕤，何獨王愛，我亦愛之，則有王愛山之勝。修竹千竿，蘭若數楹，長者福聚，納子化城，則有筋竹嶺庵之勝。雲生足底，人行天上，誰挈我衣，空中五兩，則有彌陀庵仰天湖道中之勝。此東門第二支，取華頂之仄徑，以水母溪為界也。若夫山光明媚，水色澄鮮，真阿練若，樂矣三禪，則有澄深寺之勝。猨梯達漢，鳥道通玄，疑其登者，居日月邊，則有摘星嶺之勝。山藏八景，高僧所安，彼如庵主，其塔猶完，則有大同寺之勝。瑞草藉地，拱木蔽天，禽猨嘯聚，杳無人烟，則有石筧道中之勝。此北門第一支，取華頂之峻路，以羅木溪為界也。若夫神仙福地，茅竹洞天，金庭觀側，羲之家焉，則有金庭觀之勝。路崎而勝，水險而清，籃輿竹筏，恣我南征，則有福溪道中之勝。山奇蹟聖，佛慈如如，豐碑古記，元章之書，則有慈聖寺之勝。方廣覿面，伊誰能見？八萬度門，聊通一線，則有石梁橋之勝。瀑瀉懸崖，石潭淙淙，奇哉誰設？玄龍之功，則有斷橋之勝。此北門第二支，取華頂之險路，以福溪為界也。若夫千山倒景，蘆荻藏舟，中有釣叟，機忘海鷗，則有青溪之勝。青山崔嵬，飛流界道，織女停梭，牛郎凝眺，則有瀑布水之勝。仙人拍掌，玉女濺珠，亦有僧寺，是稱仙居，則有玉女溪、瀑布寺、福勝觀之勝。九峯迢嶤，玄宮逍遙，仙凡路隔，度以三橋，則有桐柏宮之勝。瓊臺薄漢，雙闕凌霄，其誰神司？仙者王喬，則有瓊臺雙闕之勝。此上有玄明、洞天、仁靖、純素諸宮，白雲、壽昌諸觀，聖壽、法輪、法蓮諸院，臥雲庵等諸處之勝。小山為伍，環畬千畝，寺倚危峯，坎坎鐘皷，則有護國寺之勝。溪泛胡麻，上有仙家，雲中古洞，尚餘桃花，則有桃源之勝。其上有慈雲、普光、西定慧，蓮華峯上普慈、證教諸寺之勝在焉。此西門第一支，取華頂之紆路，以鬧溪為界也。若夫石沼為池，石山為城，金湯像教，功由巨靈，則有石城山之勝。慈氏寶相，百尺停停，金光赫奕，勤矣三生，則有石佛之勝。採藥歸來，雲仍七世，桑梓猶存，千年仙系，則有劉阮村之勝。南有悔山，北有悔橋，司馬子微，悔從帝招，則有司馬悔橋之勝。將入仙都，天為設險，險豈在山，塵凡難轉，則有會墅嶺之勝。紫雲蔽野，亦翳丹霞，異產何物，苓朮胡麻，則有彩煙山之勝。昔人夢遊，我亦玄蒐，靈仙窟宅，葛洪丹丘，則有天姥山之勝。紅塵白雲，仙凡道分，石梁捷徑，瑞氣氤氳，則有石梁道之勝。仙人鞭石，如牛如馬，亦如萬舟，蔽流而下，則有仙人浪之勝。其甘如醴，其寒如冰，應心之泉，有待而興，則有應心泉之勝。此西門第二左支，以黃杜溪為界也。關嶺之傍，留鄭有坊，賢哉邑候，尚遺甘棠，則有關嶺之勝。石室深邃，厥名白巖，神靈祥瑞，余悉其凡，則有白巖山之勝。萬峯翠攢，列如畫屏，一溪直界，混混流青，則有秀溪口之勝。奇峯插天，翠妝綠翳，飛瀑如虹，懸崖飄曳，則有龍湫瀑布之勝。此西門第二右支，以秀溪為界也。古木千章，平田數頃，中有梵宮，殆絕人境，則有萬年寺之勝。往者聖僧，歸自東海，輕駕鐵船，其湖猶在，則有鐵船湖之勝。平田飯僧，於是邀請，松柏森森，為羅漢嶺，則有羅漢嶺之勝。心外無法，滿目青山，香爐峯側，別開玄關，則有通玄峯、香爐峯之勝。萬八峯頭，寺鄰帝座，天籟梵音，六時參和，則有華頂寺之勝。身出五雲，天空海濶，星辰四垂，斗柄可斡，則有華頂峯之勝。此西門第二支，取華頂之康莊也。是中有二岐路，一至會墅，由小路上藤公嶺與萬年會，校近十里而景差劣；一至萬年，過道人坑，先往石梁，至察嶺頭會，校遠五里而景差勝也。若夫春日載陽，草木生香，山花奪目，好鳥相將，則有春景之勝。朱明赫赫，樹蔽原隰，數里無塵，泉流澗側，則有夏景之勝。涼風振條，林木蕭蕭，蹲鴟黃獨，山家正饒，則有秋景之勝。玄英司職，喧塵時息，幽溪泉鳴，圓通之宅，則有冬景之勝。華頂峯頭，旭日在下，乍沉乍浮，魚龍驚詫，則有日觀之勝。秋蟾皎皎，繁露津津，上薄林葉，萬頃鋪銀，則有月觀之勝。朝雲矯異，高下平填，疑清凉界，敷兜羅綿，則有雲觀之勝。江山飄瞥，林木皤然，珠宮玉闕，吾亦神仙，則有雪觀之勝。黃梅驟雨，皷以谷風，或如飛瀑，有似流虹，則有雨觀之勝。朝雨初歇，霧氣方收，千巖競秀，萬壑爭流，則有霽觀之勝。余家幽溪，隣于佛隴，濟勝之具既揵，遊山之仗復備，有勝則遊，興至則遊，不必擇時招友，蓋台山之勝，無論四時之佳，雨霽雪月，朝雲暮霞，無不可人者。昔人以西湖比於西子，謂淡妝濃抹總相宜，余謂台山之勝，故當過之，識者必以余為知言。然證明此道者，要有烟霞之志、泉石興趣，復須經旬累月不疲足力，乃可希覬。其或朝入暮出，既無笙歌之娛耳，復無桃李之豔情，以此責台山之不勝，余則避席之弗暇焉。今依舊志復列山川形勝于左，以貽好事者之博蒐，妙在觀象得意，無得案圖索馬。

山

赤城山
在縣北六里，一名燒山，又曰消山，石皆霞色，望之如雉堞，因以為名。山之麓有巖極深廣，晉義熙初，僧曇猷造寺，號中巖，齊僧慧明復就塑一佛像，名臥佛。又有巖曰結集、曰釋籖，蓋章安、荊溪二師裒集解釋天台教文之遺跡也。

桐柏山
在縣西北二十里十二都，七十二福地之一。由清溪迤北而入嶺，路九折至洞門，一望佳景豁然，道觀屹處其中，唐司馬承禎隱此。《舊圖經》云周靈王太子晉主金庭、治桐柏山，即此也。

瓊臺、雙闕兩山
自桐柏西北行二里至元應真人祠，取道仙人蹟，經龍潭側，凡五里至瓊臺，轉南三里至雙闕，皆翠壁萬仞，森依相向。宋祥符中，山人張無夢結庵於此。徐大受《山行摘句》云：「大壑之心，瓊臺突起，嵐光破綠，狀如削瓜，下俯百丈龍湫，心悸骨驚，不可近視。沿流五里至雙闕，幽花凝岸，苔茵布石，仙家之奇觀也。」

瀑布山
一名紫凝，在縣西四十里三十二都。山有瀑布，垂流千丈，遙望如布，陸羽記云「天下第十七水」，蓋與國清、福聖二瀑為三。其山產大葉茶。《志要》云：福聖之瀑布，源出桐柏山金澗三井之泉，懸流數百尺，落于萬仞之崖，冬夏不竭。遠而望之，瑩白如練，懸掛隱映於蒼崖翠壁之間。卒然一視，恍若天河之傾瀉也。

石橋山
在縣北五十里十五都。兩山相並，連亘一百里，舊傳五百應真之境。有石梁架兩崖間，龍形龜背，廣不盈咫。其上雙澗合流，洩為瀑布，西流出剡中。下臨萬仞，飛泉回射，危滑欹側，狀如橫虹，且多莓苔，甚滑，過者目眩心悸。按《赤城舊志》云：凡往來人供茗，必有乳花効應，或寶炬金雀、靈跡梵嚮，接于見聞云。

東橫山
在縣東十里八都九都界，以其橫據縣東，故名。狀如覆舟，舊名覆舟山。四面迥絕，無所連接，神邕山圖謂為台山之腳。其上坦夷可三十頃，中有三泉，冬溫夏洌，側有古淨池，今蕪沒。山南盡處有石，遠望如婦人，舊稱為新婦巖。山足相傳下有石鴨，讖云：「水打石鴨頭，此地出公侯。」每溪流逼向此山，下有顯宦，見《志要》。按舊志云：丹丘山即東橫山也。其山頂方闊，萬歷九年，知縣毛鸖騰重建丹丘山臺。

九峯山
在縣西北十五里十三都。其峯有九。徐靈府《小錄》云：瀑布寺前有九峯，蓋台山之枝榦，舊名九壟，王羲之與支遁遊焉。唐天寶六年改九峯。神邕山圖云：此嘗創桐溪寺。

鳳凰山
在縣東十五里六都。《志要》云：山形似鳳者三，故其地亦名鳳林。崖上有仙人掌跡甚鉅，南有釣臺及呂洞賓所遊之地，名為「呂道岸」。其地夏日蚊蠅不入，所產艾草入藥最佳。

蒼山
在縣東四十里五都。神邕山圖云：其山凌映桐柏，絕頂睇滄海，以其蒼蒼接漢，故名。古經云：其山鳴吼必有大風雨。神邕以桐柏接甯海界，在縣東極處，非今置觀之桐柏也。

寒巖山
在縣西南七十里三十六都。前有盤石，曰「宴坐」。峯上有石室，舊名撫石洞，後米公芾題曰「潛真」。四山環峙如郛郭，上矗雲漢，其下嵌空，置佛屋不用瓦覆。洞左有小甎塔，是寒山子蟬蛻處。山滅後數日，有梵僧持錫杖於此尋覓，或問其故，對曰：「吾拾文殊舍利也。」故後人於此而建塔焉。由宴坐西有石梁，可數尺，架兩崖間，險峻不可陟。南有泉如屋霤，寺僧縻竹綆引之。前距山腹一里，有道人洞；轉西二里，亂石灑流巖竇間，散若虬髯，因號龍鬚洞，台山絕勝處也。《臨海記》云：石室前有立石，參差五色，遠望如綬帶，舊傳為綬帶山。產石髓石脂，絕杪有仙石棺。

明巖山
在縣西七十里三十三都。舊名闇巖。巖之前峭壁屹立，勢摩窮蒼，亦號幽石。其下竅穴透邃，日光穿漏，中有僧全宰棲真洞。轉北數步，怪石森然。上有兩峯倒側，號合掌。巖西有泉，蔽崖而下，渙若垂箔。寺僧亦用竹綆引之，從高下墜，號曰「水索」。由寺北捫蘿而下，至重巖，磐石品列，即三隱嘯詠之地。常有光如月，號「石月」。寺東有響巖，擊之聲鏗然。寒山子詩所謂「重巖我卜居，鳥道絕人蹟」是也。

大盆山
在縣西一百八十里三十七都。西接東陽，南界仙居，遙望山形如覆盆，故名。

天柱山
在縣西九十里三十六都。南有黃水峯。

方瀛山
在縣西北二十八里十二都。由桐柏北上一峯，可五里許。上有平田十餘畝，間以陂池；前眺蒼峯，後即雲蓋峯。唐長慶中徐靈府居此，因賜今名。

繫船山
在縣東四十里一都南陽，舊傳古煎鹽處，有石磐柱尚存。有巨石橫亘，海波沃日，舟人常繫纜於此。邑志一名髻山，《赤城舊志》：又有髻山，在縣東四十里，以其形如髻然，故名。

司馬悔山
在縣北一十三里十一都。道書此為第十六福地。《會稽志》載司馬悔橋在新昌縣，舊傳司馬承禎應召至此而悔，因以為名。又《雲笈七籖》載司馬悔山在台州府天台山北，李明仙人所治之處。山在天台、新昌二境間，故橋以山得名。按此，則非司馬承禎矣，豈嘗有司馬悔者居此而名歟？然不可考。

始豐山
在縣西南十五里十九都。舊以狀類盤龍，名龍山。唐天寶中更今名。

折山
在縣西十六里十六都。神邕山圖云：其山峭崿險折，而中峯拔立孤秀。舊傳王喬控鶴于此，又名鸖峯。

鼻山
在縣西南一十五里二十三都。以形名，載《唐書．地里志》。下有龍湫，旱禱常應。

土墻山
在縣西四十里二十七都。屹若墻立，故名。見《唐．地里志》。

峇山
在縣西五十里二十九都。舊志云：「在西南一十五里。」蓋誤。

甑山
在縣西三十五里一十五都。下有鈎磯石。

松山
在縣東南四十里二都。

擔山
在縣西南三十五里二十四都。

招賢山
在縣東四十五里一都。又名雙峯山。

焦山
在縣西六十里三十四都。

靈墟山
舊志：「在縣北三十里十一都，白雲先生隱處。」《圖經》云：「在縣北六十里，蓋七十二福地之一。」

八峯山
在縣西北六十里十五都。中有萬年寺。所謂明月、娑羅、香爐、大舍、銅魚、藏象、烟霞、應澤是也。

牛游山
在縣東五十里四都。東巖有片石，似牛游成渦，舊傳神牛浴此，蹄跡跧痕尚在，俗呼為石牛游。

覆盆山
在縣東四十里一都。頂平，東西二隅有二井，地里家以為台郡臨海山川之美，皆是此胚胎迤衍發秀。

亭山
在縣東三十里二都。

接石山
在縣東四十里一都。

寶華山
在縣東三十里四都。產花乳石，色如瑇瑁，瑩潤堅潔可愛。李德裕〈謝寄石〉詩：「聞君采奇石，翦斷赤城霞。」宋林逋〈謝天台僧寄石枕〉詩：「斷石自何許，枕之懷赤城。」皆謂此也。稍西有雲頂庵。距山足一二里，有巒岫如帶，與溪流俱西向，環拱縣境，因名帶橫。相傳其地唐時有王尚書居此。見《范志》。

銀山
在縣南十里二十都。宋元祐間因鑛發，故名。後因鑿山壓死人眾，燒煉無銀，遂廢。萬歷二十六年，凡舊鑛處，朝廷悉令開採。四月初四日，太監委官鑿此山無銀。堪輿家先言，此山居午動必致火，五月間縣東南果被火災。本年八月，復委官開，仍無銀。二十七年閏四月，太監劉同本府黃二守督工深入取砂而烹，亦無銀而止。

菡山
在縣西六十里三十五都。

大淡、小淡二山
在縣南二十里七都。峯勢聯接，周回三里。

龜山
在縣南五里，山形類龜，下有潭極深，大旱不竭。

鯉山
與龜山相近。

澹山
在縣西七十里三十五都。

雷馬山
在縣西九十里三十五都。

方山
在縣西六十里三十五都。《志要》云：其山高峻千餘丈，山麓周圍十五里，自足至頂皆方，故名。遠望山之右有匼溪茁，左有青山茁，此居其中，巔有廟祀鎮之。

白衣山
在縣西五十里三十二都。上有白衣殿。

茶山
在縣西八十里三十三都。

聚青山
在縣西五十里三十二都。

儒堂山
又名宰山，在縣西四十里三十都。

鳳山
又名赤山，在縣西四十里二十七都。

鷓鴣山
在縣西北四十五里十五都。中有龍湫。《志要》云：常有鷓鴣鳴，故名。

獨山
在縣西六十里三十四都。

千佛山
在縣西五十里二十九都。山足有寺名廣巖，周圍佛剎、峯巒壘障層出其上，故名。

斷橋山
在縣北七十里十一都。自石橋下菴對嶺沿澗行可十五里，則一石梁中斷，因以為名，即是小石橋也。下臨危澗，亂石棊布，有龍湫、龍拖石。

妙山
在縣東一百步，延袤一里，舊為城隍廟。宋曹勛建祐聖觀，境民崇奉，香火不廢。舊有公館，改為社學，近廢。鐘樓在其上，山周圍皆民賃以居。登山一望，則一邑之景致盡在目中，蓋邑之鎮山也。

金墩山
在縣西北三里。《志要》云：乃赤城山南行支壠，盤曲以翼縣治。蓋妙山、東橫山夾輔邑東，此山在西，蒼山蔚磐于左，赤城輝映于右；邑後諸山高厚峻極，而邑前面諸山呈秀爭妍，邑治街巷橫列三數，成乾卦象也。

蔓蘿山
在縣東北三十里十都。

甯波府奉化岳林寺文果和尚助英洋壹佰元
光緒十九年桂月佛隴真覺寺敏曦監梓

天台山方外志卷第二終

天台山方外志卷第三
天台山幽溪沙門　傳燈　撰

[形勝考第四]

峯

華頂峯
在縣東北六十里十一都，天台第八重最高處。舊傳高一萬八千丈，周回一百里，少晴多晦，夏有積雪，可觀日之出。入中有洞，石色光明。登絕頂降魔塔，東望滄海，瀰漫無際，號望海尖。下瞰眾山，如龍虎盤踞，旗鼓布列之狀。草木薰郁，殆非人世。智者與白雲先生思修於此，有葛玄丹井、王羲之墨池、李太白書堂。台山九峯崒嵂，猶如蓮華，此為華心之頂，故名。

摘星峯
在華頂之東，頗極高峻。

東蒼峯
即蒼山也。

獅子峯
即繫船山。

大雷峯
縣北大慈寺主山，東有蜜蜂洞。

葛閬峯
在縣東北三十里，寒風闕之上。長壽寺照山。上有龍潭，亦多效靈。

香爐峯
在縣東北五十里十一都。以日出有紫烟，故名。

香柏峯
在縣北六十里十一都。以多柏木，故名。四望陰崖，垂磴萬仞。

菩提峯
在縣北八十里，大同寺後，所謂菩提大同是也。

玉霄峯
在縣北三十五里，即洞天宮。重崖疊嶂，松竹葱蒨，且產香茅。直南巽隅，兩石對峙如門扉，號「小桐柏」。

玉笥峯
在銀山頂，號「金箱玉印」。

五峯
在國清寺側，正北曰八桂，東北曰靈禽，東南曰祥雲，西南曰靈芝，西北曰映霞。前有雙澗合流，南注大溪。舊志云：「號天下四絕之一。」天台大師云：「吾刱寺雖多，惟徐州靈巖、潤州棲霞、荊州玉泉并國清為四絕。」

水塏西峯
縣北二十里，僧普岸所棲。

紫凝峯
縣西三十五里，智者誦經感紫雲護，故名。

九拆峯
在縣東北三十里十都。智者宴坐處，孫綽所謂「既克濟於九拆，路威夷而修通」是也。

蓮華峯
在縣西北三十五里十三都。以狀如蓮華，故名。

通玄峯
在縣北五十里十一都。僧德韶嘗卓菴於此。

列秀峯
在縣西北六十五里，萬年寺西。

蘆峯
在縣西九十里三十七都，淨慧寺前。舊傳葛玄植蘆於此。下有蘆洋、蘆坑。

浙峯
在縣西五十里三十二都，一作岊崷。又有匼崷在縣東四十里，胡崷在縣西北四十五里，俱見《范志》。

菡溪峯
在縣西五十里三十一都，又名翠巖。四面懸絕，峯頂坦平，桃竹繁華秀麗。

華琳峯
在縣西北一十八里十二都。

香琳峯
在縣西北三十里十二都。

玉泉峯
在縣西北二十里桐柏觀前。

瑞雲峯
亦在觀前。

紫霄峯
在福星觀前。

臥龍峯
在縣西北二十五里桐柏山之側。

蒸餅峯
在石梁北，出根子，昔僧曇猷欲渡梁訪方廣寺，有石如屏梗之，號「蒸餅」。

白雲峯
在縣東北二十五里十一都，太平興國寺側。

大隱峯
未詳處所，宋錢厚之建雙清堂於其下，王銍為記。

瓐峯
在縣南十里二十都。

玉女峯
在縣二都。

巖

白郎巖
在縣西北三十里十四都。齊僧普耀自遼東憇此，有神號江白郎告曰：「此吾所居，以師有德業，推以相奉。」故建寺號白巖。唐長慶四年令白餘豐首禱雨焉，時有異物似龍自穴而出。至寶歷初再禱亦然。前進士王展為之記。

百丈巖
在縣西北二十五里，崇道觀西北，與瓊臺相望，峭險束隘，四山牆立。下為龍湫，翠蔓蒙絡，水流聲潀然。磐澗繞路，入為靈溪，由高視下，凄神寒骨，北望石口，呀然如張頤，亦號獅子巖，有石牀可盤踞。

獅子巖
在繫船山北，口呀然如獅子，故名。下臨小溪，險峻不可陟，特可仰視。有石棺、石櫃、石爐之屬。舊傳天台本東海島嶼，理或有之。巖下有竅，日初出時，光入隙中，謂之「日窗」。東望小亭，即「龍王祠」也。

翠屏巖
在縣南二十五里二十一都，八峯山上。下有龍湫。《志要》云：山形壁立如屏風然，故名。遠望山勢，中立如案，兩端略起，似展誥軸，又名展誥。屏後有特山如展誥者。

曹家巖
在縣西三里二十都。有靈康行祠，今廢。傍有小湫，舊名五龍潭。

龜巖
在縣南五里，闡法寺側。三巖相連，其上如一。元至元中，忽一日雷雨，有聲轟然。旦視之，其巖左脇橫裂，濶十數丈，深不可測。

寶陀巖
在縣北二十里十一都。

捨身巖
在縣北五十里，石橋之側。

赤巖
在縣南一十里二十都。峭壁屹立如大屏，其色丹赭，號「小赤城」。

佛巖
在縣西三十里二十三都。舊傳野燎至此自滅，見有泗洲小像，遂立祠，號曰佛巖。

隱身巖
在縣西北二十五里，桐柏觀之西。

隱巖
在縣北三十里一都，神跡石之東。夏赤城有〈始得隱巖記〉。

麻姑巖
在縣東南二十五里，一名仙姑。

靈巖
在縣西五十里三十二都。巖洞虛逈，有石如案，與浙崷山相連。中有小嶼，號曰文嶼，左右魚石盤列映帶。

響巖
在縣東七里。

大小石鎖巖
在縣西北一十五里，福星觀西，盤接峭峻。舊傳其地積陰，夜聞呻吟聲，云是冥司拷掠之所。按唐裘甫作亂，王師會戰於此，豈死者之精魄未散而然耶？

鑿字巖
在縣北三里十一都。巖上有「萬松徑」三字，各廣八尺，僧指堂書刻。由巖至國清，兩行昔列大松，今無。

鷹嘴巖
在縣西南三十五里二十三都。

拾得巖
在國清寺。

烏石巖
在縣北五里十二都，赤城之南，又名烏岡。

靈響巖
在高明寺幽溪之上，峭壁百仞，隨人呼喚，響答甚分明。

香谷巖
在幽溪之上，石如列屏，前有隙地方丈許，周植眾木，前種修竹數百竿，每遇陽和，則聚徒於此豎義。多生蘭蕙，故名。

觀音巖
在螺溪之側，天冠瓔珞於蒼翠中，宛然一普陀大士也。

巾子巖
在幽溪之背，白雲峯南。有石正方如巾，上拂霄漢，下連磐石，纔數尺許，流雲乍過其上，恍然天柱欲頹。

石筍巖
在螺螄潭上，根入潭水數十丈，尖銳如筍。多生莓苔，及生卷柏，蒙葺披離，又如紫籜之將解。

合掌巖
在明巖寺。

絹機巖
在丹丘山西。

犀牛翫月巖
在丹丘山南。

嶺

顧儒嶺
在縣東一十五里十都。舊名東岇，有顧歡讀書堂故址。

八桂嶺
在縣北五十里十一都，孫綽所謂「八桂森挺以凌霜」。

察嶺
在縣北五十里，與金地嶺接，蓋漢高察所隱，有讀書堂址。

金地嶺
在縣北二十里十一都，在招手巖下。

銀地嶺
在縣北二十里十一都，即定光佛示智者處。

杜潭嶺
在縣南二十五里，與臨海分界。

黃振嶺
在縣東四十里，與臨海分界。

關嶺
在縣西四十五里十五都，與新昌分界。上有朱、葉二侯王廟，有司新任，道經此者必祀之。宋令鄭至道去任，邑人至此攀戀不忍捨，因留家焉，今其苗裔猶有存者。居側有鄭公祠，肖像其中，前有松關留鄭坊。

筋竹嶺
在縣東四十六里五都，與寧海分界，又二十七都亦有。

伏虎嶺
在縣西一十五里。

白水嶺
在縣西二十里十三都。

黃壇嶺
在縣南二十五里二十一都。

斜嶺
在縣西四十里二十七都。

石壁嶺
在縣西四十五里二十七都。

羅公嶺
在縣北五十五里十一都。

盤來嶺
在縣西北五十里十五都。

鎗旗嶺
在縣西七十里三十五都。

梅枝嶺
在縣東八十里。

摘星嶺
在縣北一百里。

山隍嶺
在縣東三十里三都。

興化嶺
在縣東四十五里一都。

黃山嶺
在縣南十里八都，其麓有鋪。

喬嶺
在縣西七十里三十六都。

王顧嶺
在縣西九十里三十七都。

金筻嶺
在縣西四十里二十七都。

烏巖嶺
在縣西六十里二十八都。

王會嶺
在縣西北五十里二十七都。

牛石嶺
在縣西北七十里十五都。

羅漢嶺
在縣西北六十里，萬年寺東南。《赤城三志》云：嶺有巨杉偃蹇，絜之大百圍。凡供五百大士，必於此嶺邀請。

桐柏嶺
在縣西一十五里十二都。

洞天嶺
在縣西北三十里十二都。

魏嶺
在縣東北三十里天封之外。舊產茶。

招隱嶺
在縣東北五十里十一都。昔顧歡招同郡人杜京產隱此。

菴頭嶺
在縣西南十五里二十三都。

孟湖嶺
在縣西六十里三十二都。

蒲棚嶺
在縣西南七十里三十二都。

牛路嶺
在縣西五十五里二十七都。

幽溪嶺
在高明寺傍。

猢猻檑嶺
在慈聖寺東，大同寺西。險峻難可登陟，故名。

大嶺、小嶺
在秀溪上。俗諺云：「十里橫沿九里阬，大嶺、小嶺在中央。」

洞

玉京洞
在赤城右脇，蓋十洞天之第六茅，司命真君所治，或號「太上玉清天」，或號「玉真清平天」，或號「上清玉平天」。按《道書》云：「天尊在元都玉京山說法，令眾仙居此」。又《會稽記》云：「赤城山有玉室璿臺，許邁嘗居此，因與王羲之書云：『自天台山至臨海多有金臺玉室，仙人芝草。』」《赤城事實》又載：「晉柏碩因馳獵深入，見其中有名花異草，香氣不凡。」又徐靈府《小錄》云：其下別有洞臺，方二百里，魏夫人所治。南馳縉雲，北接四明，東距溟渤，西通剡川，中有日月三辰，瑤花芝草。自晉宋梁隋暨唐天寶，嘗以日中星鳥望秩兹山，今洞口有石刻「玉京」二大字，旁無年月可考。宋咸平天聖中，屢投金龍玉簡，今湮塞。側有道人洞，其中三石穴險不可入。」

劉阮洞
又名桃源洞，在縣西北二十里十四都，護國寺東北。先是，漢永平中，有劉晨、阮肇入山採藥失道，見桃實食之，覺身輕。行數里至溪滸，有二女方笄，笑迎以歸。留半載謝去，至家，子孫已七世矣。宋景祐中，僧明照亦因採藥，見金橋跨水，有二女戲水上，恍然如故事焉。乃疏鑿為亭，植桃紛擁。元祐二年，邑令鄭至道始鑿山開道，夾岸植桃數百本，仍即景物之勝而命名之。隨山曲折，水窮道盡，則有洞潛通山底，深不可測。其林木瑰異，殆不類人間。乃即山石為址，結亭其上，榜曰「浮杯」，鄭侯為記。

丹霞小洞
在縣西北一十五里，福星觀東北。舊傳葛玄煉丹於此，有「仙人拍手巖」。唐刺史柳泌於此修藥，有宅故址在其上。

蓋竹洞
在縣北六十里，石橋之側。宋憲使何偁嘗夢遊其地，訪之不得。嘉泰元年，邑令丁大榮因禱雨得之。洞深三丈餘，中有二硤，穹窿幽邃，下視，攢峯壘嶂，如列翠屏。

圓通洞
在幽溪之上，一石橫架，廣丈許，修二丈許，似人負安者。下則四石砥盛，玲瓏空洞，四牕開豁，松風溪流，隱隱送聲。來於坐中，可習耳根圓通，故名。

潛真洞
在寒巖，米芾書題。

龍鬚洞
在寒山。

棲真洞
在明巖。

石

坐禪石
在縣西北八十五里，慈聖寺東，舊傳有壽禪師宴坐於此。

般若臺石
在幽溪之傍。長松作蓋，溪水紆迴。「潭影空人心」，於斯坐，證矣。

雞籠石
在縣東八里九都，以其狀名。

拋陀石
在縣西一十五里十三都，俗傳仙人自擔石擲此。

磐陀石
在縣東北五十里天封山。

擔石
在縣東十三里六都。其石長十丈，倚巖如擔，下有二巨石在水濱，故名。

神蹟石
在縣北二十里九都。石上有大人跡，鄉人立廟。

仙人棺
在寒山。

聖蹟石
在大雷峯後，三石品安，下二石如僧雙履，一石如僧包袱橫壓其上，俗稱仙人鞋。

五百羅漢石
在五百，相傳五百羅漢自西天泛海至此，舡與眾物皆化為石，故有覆舡山、蓮華、鉢錫之類，歷然可指。山名「五百」，蓋其遺意。隔溪小山有三石洞，如龕室，皆可跏趺。

溪

南奧溪
在縣西北七里，源出寒風闕，過國清入於大溪。

螺溪
源出黃壇。

楢溪
在縣東二十五里，孫綽所謂「濟楢溪而直進」是也。杜甫詩云「饑拾楢溪橡」，徐靈府記注云：出華頂，從鳳凰山東南流入溪，則得名舊矣。又以齊顧歡嘗居其上，名歡溪。《志要》云：「流往十都，至六都與五柏、靈溪諸水合流，而西經大覺寺前大溪以入海。」

水母溪
在縣北一百里，摘星嶺南，源自華頂，入寧海界。

羅木溪
在縣北六十里羅公嶺南，源出華頂，流入剡。

福溪
在縣北四十里。晉束皙《啟蒙記》云：「天台山去人不遠，路經福溪，水淺而清。」蓋是時已有此名矣。其流西入於剡。

鬧溪
源出察嶺。

秀溪
源出萬年寺前。

縣前大溪
在縣南五十步，源出東陽縣界。以其受始豐、清溪、桐柏、國清眾流，勢甚險。怒流塞無定處，大抵皆發源澗谷，易盈易涸。順流而下，凡一百一十七里至府。力勝四十斛舟，然水落則不可行矣，其餘小溪俱不通舟楫。《志要》云：源出大盆山，合寒、明、雨巖、鷓鴣諸山溪壑、桃源瀑布及始豐湖眾流，繞縈縣境，演漾清冽，環抱如帶。出東橫山趾，逶迤而東，至鳳凰山側，又會寶華之源、五百、靈溪、歡溪等水，於大覺寺山麓折流而南，至臨海界入三江以達於海。自築城後，名曰學前大溪。

始豐溪
在縣西百步，源出大磐山，東一百八十里與清溪合，始入大溪。

國清溪
在縣北一十里，發源自佛隴山，南流至神蹟石，會於大溪。

神蹟石溪
在縣東北三里，俗名白鶴溪，接國清之水，至廟側分支，一入臨川橋，一入孝義橋，俱會於大溪。

赭溪
在臨川橋北，俗名後堂溪，自神蹟石流經臨川橋以達大溪，每暴雨，奔濤如怒，勢不可禦，以其溪皆赭石，故名。舊有從化橋，今廢。夏赤城見霞亭，實臨其側。

清溪
在縣西五里，源出天台山，南流至桐柏，又南流三里，經三井下流為瀑布，方南入大溪。《志要》云：流出十五都山口，與左溪、秀溪反桃源之水流入曹家巖，南入大溪，其水澄清，故名。舊稱青溪，無謂。

靈溪
在縣西北十五里，福聖觀前。今縣東三十里，亦有靈溪，蓋其名適類云。

乾溪
在縣東一十五里，其源出石井山，舊傳僧曇猷飛錫救老嫗，溪水立涸，故名。詳見仙釋。

夏家溪
在縣東南七里。

左溪
在縣西五十里，其源自左溪與關嶺接，委蛇曲折，凡七十里至大溪。

折溪
在縣東北五里，舊有浙溪，發源自黃壇潭，即螺溪也。

玉女溪
一名女梭，在桐柏觀前，名「女梭福地」。發源自洞天山，過女梭洩為瀑布，下入靈溪，會於學前大溪也。

界溪
縣東四十里，與寧海分界。源出龍鳴山，流入寧海界。

銅溪
在縣西北二十里，源出桃源洞，以其水色黃如銅汁，故名。一作桐溪。

關嶺溪
在縣西北四十里，自本處發源，會秀溪，入清溪也。

赤城溪
在縣西北五里，源出赤城山，流入大溪。

響山溪
在縣東一十五里，源出響巖，流入大溪。

幽溪
在縣東北二十里，源出太慈山，流入螺溪。

潭

石橋惠澤潭
舊名惠濟，在石梁之下，其龍甚靈。見〈神明考〉。

蒼山靈澤潭
在縣東四十里第五都。見〈神明考〉。

百丈潭
在瓊臺、雙闕間。見〈神明考〉。

石墠潭
在縣東五十里四都。

河胤潭
在縣西七十里三十六都。見〈神明考〉。

金橋潭
在桃源，水清可鑒毛髮，旱潦不損益，宋令鄭至道以僧見金橋跨水而名。

深坑潭
《赤城舊志．縣境圖》：「在縣東筋竹嶺側，而出水門」。又云：「在縣南二十五里。」《邑志》：「在縣西二十五里二十七都。」蓋《邑志》為是。

瀑布潭
在縣西南三十里二十三都無相院側，一名戲龍。

雷馬潭
在雷馬山上，石崖壁立，登者以綆懸挽至山半，又挽而下，方到潭側，其深莫測也。

蟹渚潭
在縣東南十里八都響巖上，其中有龍，禱輒響應，今久湮塞。

黃壇潭
在縣東北二十五里十一都。舊傳智者放螺處，今巨螺出沒於潭之石筍上，每鳴吼則有大風雨。

丹霞潭
在縣西北二十里十二都丹霞洞下，即柳泌煉丹處。

鼻山潭
在縣西十五里二十三都。

黃婆潭
在縣北二十五里十一都。

翠屏潭
在縣南三十里二十一都。

海坑潭
在赤城之陰。

洗馬潭
在縣西北七里，今落馬橋是也。

柘溪潭
在縣西北三十里，水極泓深，前橫石檻，又有石室，可容百人。見《一統志》。

洗米潭
在九女砩之下，每日早午晚三次水渾復清，狀如洗米。見《志要》。

巧尖潭
在縣南十五里二十三都。其龍最靈。

湖

始豐湖
在縣南四十步。舊自永坊三井廟前一帶直至九都，地名湖頭。別瀦小水，而大溪之水直從冷水堤下流。永樂中，湖併入大溪，惟五顯廟前一帶尚在。上則湮塞，民為居圃。其下則大溪之水所會，漸逼學宮矣。

泉湖
在縣西五十里三十都。《茅君傳》云：「霍林司命赤城玉洞之府也。」

墨湖
在縣西南八十步，今湮塞，僅存小坑水而已，舊有金波亭。

葉湖
在縣西南六十里。

玉湖
《志要》云：「在縣西十里，廣百步，長五里許，溉田百餘頃，俗呼『馬湖』。」

白湖
在縣西四十五里二十都。

鮑湖
在縣東二十里六都。舊傳有鮑鐵腳居其地，年少時於湖側養鴨，往往為物所掣。後旱，湖涸，獲一巨鱔，其大如杵，因煮食之，身覺有力。後沒於四明，能效異，土人祀之，號鮑大王，今湖側猶有鮑姓者居之。

鐵船湖
在羅漢嶺下，湖中有荷，以水寒不花，相傳羅漢嘗泛鐵船於此。

塘

妙山塘
在妙山上，產綠毛龜。

降真塘
在縣北二十里。徐靈府記云：桐柏觀前一里，石壇前有塘，名「降真」，中植荷荇。自塘一里出洞門，西峯即王真君壇也，今湮塞矣。

醎塘
在縣東二十五里五都，蒼山之側。周圍可百步，宋元以前其水醎。邑人陳氏世居其地，宗族富盛甲於台邑。後塘不醎而陳廢。

井

醴泉井
在桐柏觀眾妙臺下，水甘可以愈疾。

三井
在昭慶院東，唐時嘗遣使投金龍白壁。舊傳為尼所觸，一井自塞，其二深不可測。每春夏時雨，則眾流灌注，激湧雷吼。或云通海，又云海眼。宋咸平中，嘗醮祭投金龍，夏竦有銘。

義井
在縣西南巿街袁氏門首，舊傳僧德韶所穿，按北斗而為七，此其一也。一在建寧坊西，一在舊尉司側，一在今按察司之西，一在東南，一在縣東者，俱湮塞之也。

丹井
在桐柏觀鐘樓之下，傳葛玄煉丹之所也。

泉井
在縣西四十五里，發源甚遠，深可五六尺，每秋成，多有秕糠自底而出，經旱不竭。近為一婦浣穢衣其中，水經月渾不可汲，居人設肴醴祭之，復清如初。

洗菜井
俗亦呼三井，即闡法寺井也。水甚寒洌，以錫瓶盛之則透於外。其下五十步許有一井，石欄上刻云「建炎二年置」，不知何時所穿，亦經旱不竭。

楓樹井
上有楓木高二十餘丈，大可數十圍，其中空虛已久，坐可容數人。井水味醎，相傳通海井。井邊有陂陀小嶺，謂之楓樹下嶺。見《范志》。

洗腸井
在赤城山曇猷洗腸處，今井邊猶生青韭，即其驗也。

仙人井
在赤城山，飛流噴沫，冬夏不竭。

泉

智者泉
在大慈寺側，今蕪沒。

湧泉
在縣西一十五里三十都。

錫杖泉
在國清寺側。寺僧取水甚遠，普明禪師以錫杖扣之，泉水湧出。

巖泉
在縣北六十里。

透瓶泉
在桐柏觀洞門之陰，其泉寒冽，盛以錫瓶則津津然滲漏於外。

龍鬚泉
在縣西七十里寒巖洞口，以其噴薄如龍鬚，故名也。

石舂泉
在縣西北一十五里十二都。經夏不渴，清甘可愛。

卓錫泉
在智者嶺，智者注《涅槃經》處。

應心泉
在萬年寺西，宋參政賀允中寓居於此，泉自湧出，因名。允中自為記。

曹源
在國清寺後，有窪池，經旱不渴。宋曹勛書「曹源」二字并偈，刻石於其上。

池

墨池
在華頂峯，王羲之遊西郡時，有墨池在此。

放生池
舊志：陳大建十年，智者所置。凡亘百餘里，敕禁採捕。國子博士徐孝克撰記：「宋紹興甲子，敕置放生池一所，於赤城之西，廣袤三十餘丈。遇誕聖節，官吏於此縱羽鱗，為集福之地。」今縣南五顯廟前有放生池，石碑在焉。前此數十年，土人於此競渡放生。

金錢池
在赤城山，相傳曇蘭憩此誦經，有神獻金錢，棄池中，故名。

天台山太平菴授輪法師助英洋叁拾元
光緒拾九年桂月佛隴真覺寺敏曦監梓

天台山方外志卷第三終

天台山方外志卷第四

山寺考第五

[山寺考序]
夫僧居之稱寺者，蓋九寺之列也。昔漢明帝時佛法初至，迦葉摩騰、竺法蘭以沙門服謁見，館於鴻臚寺。次年敕雒陽城西雍門外立白馬寺，以鴻臚非久居之館，故別建以處之。蓋僧本西方之客，朝廷始終待以賓禮；又本以白馬負經而來，馬死葬此，故以名寺，後世僧居凡稱寺者以此。天台山水秀甲東南，而梵苑居多，古稱有七十二寺。今考《縣志》所書，惟六十二，且存廢相半，此足以驗道德之盛衰、人時之臧否也。且台民尠富，薄於檀波，僧食皆仰給於窮山。溪梁便益，則就下為田；厥土剛燥，或依崗為地，刀耕火種，力實倍之。復以山林深邃，龍崇據為窟宅，故朝風暮雨，陰晴無恆，晴多則禾不秀，雨多則稻少實，惟適中之年乃可有秋。更有處高當風者，將登而儉，謂之一夜窮田，已為魃鬼之佃民，還作狴牢之逋客。故台山之田，下田也；台山之寺，窮寺也；台山之僧，苦僧也。而糧差復倍於恆民，以故僧寺日窘而僧德日涼。其有以道德而自負者，則必深入無人之境，灰頭垢面，向折腳鐺邊自修自度。然樂則樂矣，其如像教凌替乎！或誡之曰：「曷不就本業？」則對之曰：「余役僧也，本業未暇也。」吁！僧本出世之士，今也稱役，豈不貽吾輩之羞！嘗原古昔聖君，常以道德期僧，必命當道宰官牒請名德沙門住持，所以嚴責本寺，誡勗方來。故逢冬夏結制之後，人間無遊行之僧；解制之後，寺舍亦無專住之主。其來也，必驗戒牒以別真偽；其去也，必給由帖以考功過。有由與牒者始容掛搭，否則逐之。故寺無不律之僧，人兼定慧之學，此實住持切磋之功，有司作成之德也。今則不然，責僧以道德，而畜僧以常民，况有甚於此者，豈惟僧之恥，亦始作俑者不知尊尚釋教之恥也！然為吾徒欲處於今之世者，固當克勤本業，惟佛是務，藉山林為道具，借僧寺作資糧，衣鉢之餘，無所願慕，世調不堪，置之度外。經云：「天龍恭敬，不以為喜。」為一真住山僧，庶不辜如來之恩也。今具列僧寺若干，道觀若干，菴院共若干，興廢存沒並錄之，以俟有道力者中興焉。

[寺院]

國清寺
在縣北一十里十一都，舊名天台。昔智者大師於陳大建七年秋九月初入天台歷游山水，度石梁，履降南門。荏苒淹留，未議卜居，常宿於石橋。見有三人皂幘絳衣，有一老僧引而進曰：「禪師若欲造寺，山寺有皇太子寺基，捨以仰給。」因而問曰：「止如今日草舍尚難，當於何時能辦此寺？」老僧答曰：「今非其時，三國成一大勢力人，能起此寺。寺若成，國即清，當呼為國清寺。」後將滅時，方標指山下處所殿堂，又畫作寺圖以為式樣，囑誡僧眾：「如此基陛，儼我目前，棟宇成就，在我死後，我必不覩，汝等見之。若造寺，一依此法。」弟子問曰：「此處山澗險峙，有何緣力能得成寺？」答曰：「此非小緣，乃是王家所辦。」因囑書貽晉王，有云：「天台頂寺，茆菴稍整，山下一處，非常之好，願更仰為立一伽藍。」始剪木位基，命弟子營立，不見寺成，瞑目為恨。晉王命司馬王弘依圖造寺，山寺秀麗，方之釋宮。創寺已後，即冊為東宮。後煬帝敕揚州眾僧參立寺名，弟子智璪啟云：「昔陳世有定光禪師，亦曾見夢於先師曰：『寺若成，國即清，當呼為國清寺。』」帝敕曰：「此是我先師之靈瑞，即用！即用！可取大牙殿牓，填以雌黃，書以大篆，付使人安寺門。」實隋開皇十八年建，大業元年賜此額，李邕記所謂「應運題寺」是也。唐會昌中廢於寇火，隋煬帝與大師帖真蹟，僧清觀拾於煨燼之中，僅存一二。大中五年重建，散騎常侍柳公權書「大中國清之寺」六字、「天台佛」三字批，僧清觀狀尾附，今亡。宋景德二年改景德國清寺，前後珍賜甚夥，合三朝御書幾百卷。後燬於寇，獨大師所題蓮經與西域貝多葉經一卷，及隋旃檀佛像、佛牙僅存。建炎二年重新之，四年詔易教為禪。上方有兜率臺，左右有五峯雙澗，號四絕之一。上有三賢堂，謂豐干、寒山、拾得也。有錫杖泉、香積廚、訶羅大神像，寺前有新羅園，東南有祥雲峯、拾得巖，東有清音亭，其最高處有更好亭，後巖有瀑布循澗而下，尤為奇勝。元時禪教互爭，一謂大師為開教之祖，一謂大師為禪宗，攻擊鬬訟，時有浙僧觀無我定為禪。至正辛巳，邑人胡榮甫建山門，有僧勗宗冕來主法席，於舊址建雨華亭、方丈，築萬工池。未幾，寺僧相攻，遂廢。國朝洪武甲子，大風雨作，方丈、佛殿、御書閣、鐘樓盡為摧毀，惟土地堂、雨華亭、山門僅存。至三十一年，蘊中瑄公乃移土地堂於雨華亭東，始為丈室以居。自後寺僧相繼稍稍補葺，非盛時比矣。雨華亭，嘉靖庚申燬，隆慶庚午重建。大雄殿，隆慶燬，萬歷乙未，本府節推劉啟元、臨海鄉宦王士崧、本寺僧會性芳，致書請杭州靈隱寺法師如通，命徒性省、如楷、真遜輩募緣重建，本邑耆民許榜捐百金為助資。萬歷壬寅，內官黨禮賫賜御經一藏、飯僧銀一千兩、建藏閣銀五百兩，僧性冲護藏建閣。

大慈寺
大慈寺在縣北二十九里十一都，舊名修禪，或名禪林，陳大建七年為智者大師建。蓋大師思修十二地，此惟厥初，實定光佛授記銀地所。直寺門巽隅，號佛隴，大師第二宴坐處。隋創國清，乃更寺為道場。唐會昌中廢，咸通八年重建。宋大中祥符元年改今額，其法堂曰淨名，以大師嘗講是經故也。又有大師所供普賢及手書《陀羅尼經》、隋朝所賜寶冠。有潄玉亭。又有虞世南所書《華嚴經》，紹興中為秦檜取去。國朝洪武十七年八月，殿宇為風雨所壞，僧德興重建，臨海楊畋為之記。張性中〈遊佛隴記〉有高麗銅鈴杵，永樂初尚存。

天封寺
在縣北五十里十一都，陳大建七年智者大師建。初大師入山，見一老父告云：「師卜菴，遇盤石可止。」其後果如所告，遂結廬焉，因自號「靈墟」，蓋第五思修地。其注《涅槃經》處號智者嶺，中有卓錫泉。北望一峯摩雲，即華頂也。隋開皇五年賜號靈墟道場，漢乾佑中改智者院，宋大中祥符元年改壽昌寺，治平三年改今額。舊有瑞雲閣。

善興寺
在縣東北六十里十一都，舊名華頂圓覺道場。晉天福元年僧德韶建。蓋智者嘗宴坐於此，故上有降魔塔、伏虎壇、鬼疊石。又有太白書堂、甘泉先生居，歲久蕪翳。舊傳又有葛玄茶圃、王羲之墨池，然無所據。宋治平三年改今額。國朝洪武四年，燬於火，大殿、山門獨存；十年僧宗濟重興復廢。隆慶間括蒼僧真空、真性者結茅於此，禪誦六時，甘苦與方來者共，四方仰之。今其孫性裕者能繼其業。未幾，燬於火。復鼎新之，欲為鐵瓦殿，尚未卒業。

寶華寺
在縣東六十里四都，舊名太平。唐乾符二年建，宋治平三年改今額。

禪林寺
在縣西南一十五里十九都，舊號龍山集雲院，隋智者大師建。唐天寶六年改龍山為始豐，宋乾德二年號龍山崇修院，大中祥符元年改今額。

東安隱寺
在縣東六十里一都，舊名隱嶴。漢乾佑三年建，宋治平三年改今額。

石橋寺
在縣北五十里十五都，舊傳五百應真之境，又有方廣寺隱其中。宋建中靖國元年建，後燬於火。紹熙四年復新之。中有應真閣；妙音、響空、瞻風、佇真、許來、方廣、先照諸亭俱廢，惟曇花亭獨存焉。萬歷甲辰，錢塘居士葛一鵬重新之。

普慶寺
在縣東北三十里十都，舊名保興福慶院。晉天福四年建，宋治平三年改今額。

慧明寺
在縣東北六十里五都華頂峯上，舊名慧日，俗又呼東峯，梁乾化元年建。宋治平三年改今額，後廢。今之慧明，不知其所始，豈華頂廢後更徙於此耶？智者大師所書《陀羅尼經》四卷，舊在大慈，今傳於此。宋時已亡失，惟留其一。嘉靖間又為譚海憲取去，今所存是宋元通法師補書者。

崇法寺
在縣東五十里五都，五代願齊法師建。吳越國王賜師號崇法，寺因名焉。

大智寺
在縣東五十里四都，宋開寶七年建，太平興國初賜號大明，治平三年改今額。

護國寺
在縣西北三十里十四都，舊名般若。周顯德四年建，蓋僧德韶第九道場。宋大中祥符元年改今額。後錢太師忱家乞為香燈院，加「廣恩」。

白巖寺
在縣西北三十里十四都，宋末，僧普耀初憩此地，有神江白郎告曰：「此吾居也，以師德業尊廣，願推此室相奉。」遂呼白巖。隋大業中，僧純陀徙平地五十步。唐貞觀十年賜號白巖寺，會昌中廢。咸通二年重建，加「咸通」。宋大中祥符六年改賜妙智寺，今復為白巖寺，舊有列秀亭及王羲之墨池存焉。

大同寺
在縣東北九十里十一都。舊在嶴西，名菩提大同，周顯德五年建，後徙今地。宋治平三年改大明院，今復為大同寺，宋如菴主塔於此。

太平寺
在縣東北二十五里十一都白雲峯側，舊名雲峯，梁乾化元年建。前對香爐峯，又有宴坐峯石，石鼓、石牀、看經臺，皆智者大師經行處也。舊有雷峯堂并白雲堂，宋太平興國五年改今額。洪武初年廢，永樂間重新，復廢。萬歷間檇李太史馮開之贖田，命僧重建，今尚寢如。

無相寺
在縣西南三十五里二十三都，舊在瑞龍，巖北名戲龍。唐咸通二年建，時有僧師簡以杖叩臥龍起雨，故名。遠近勝概凡十：瀑布潭，石門徑，鹹水澗，瑞龍、天柱、香爐、紫凝、應澤五峯，寶陀、羅漢二巖。宋祥符元年改今額，治平中，徙今處。

寒巖寺
在縣西七十里三十六都寒石山，舊名崇福。梁開平元年建，蓋寒山子棲遁處。周顯德中，改聖壽，昭儀孫氏重新之。由明巖北五里而上，四山聳秀，水流亂山間，鏘如佩環；院宇周匝，並置巖下，窗扇軒戶開闔於烟雲紫翠中。故南山之標勝者，推寒、明二巖。宋大中祥符二年改福善院，今為寒巖寺。

明巖寺
在縣西南七十里三十三都，舊名雲光院，號暗巖。周顯德四年，吳越昭儀孫氏捨資，俾天台鎮將陳希靖建，即僧全宰棲禪處。更名明巖，介居巖谷間。道狹不容軌，入門兩石夾峙，號石門。前對幽石，橫敞飛閣，巖竇嵌空。堂宇半居巖下，大概如寒石山。宋開寶七年陞為寺，祥符元年改大梵。國初歸併，今復為明巖寺。有十景：雲棲洞、攝石、八寸巖、初來菴、瀑布水、索幽石、重巖洞、門響巖，舊傳寒山、拾得隱身之地。今巖中有人跡，髣髴俗稱閭丘太守云。

萬年報恩寺
在縣西北六十里十五都，唐太和七年，僧普岸建。《圖經》云：隋大業二年建。初，晉興甯，僧曇猷憩此。四顧八峯回抱，雙澗合流。八峯謂明月、娑羅、香爐、大舍、銅魚、藏像、煙霞、應澤；以為真福田也，遂經始焉。會昌中廢。大中六年號鎮國平田。梁龍德中改福田。宋雍熙二年改壽昌。建中靖國初，火，崇寧三年重建，號天寧萬年。紹興九年改報恩廣孝為光孝，今復為萬年。先是，宋大中祥符、天禧中，累賜袾衣寶蓋及御袍曳履，諸珍玩甚眾，故有「親到堂」。以仁宗賜衣時，如朕親到之語，故名。有妙蓮閣、覽眾亭。淳熙十四年，日本國僧榮西建山門，兩廡仍開大池。香積有釜極深廣，世傳闍提首那尊者所鑄。東南十里有嶺曰羅漢，巨杉偃蹇，絜之大百圍；凡供五百大士，於是邀請。寺後過溪有西天大師菴，生身尚存。萬歷十五年，慈仁明肅皇太后頒賜藏經并紫方袍，僧明曌弟子真秀相繼主其事，建尊經閣并法堂、禪室。

淨慧寺
在縣西九十里，舊名寶慈。唐乾化元年僧景瑫建，蓋天台十大剎之一也。舊為隋高僧飛錫處，及是，瑫卓菴，已而造寺，燃柏香密禱，以煙至處為址焉。宋大中祥符元年改今額。舊傳葛玄嘗植蘆數本，故今寺前有蘆峯。

澄深寺
在縣北一百三十里十一都，舊號澄明，宋治平三年改今額。

廣嚴寺
在縣西五十里二十九都，舊名長瓏，唐光啟三年建。凡三徙至今地，宋治平三年改今額。舊傳寺鑄一鐘屢不就，有老嫗施一錢，投於冶中，鐘即成，而錢宛然在焉，號貧婆鐘。有懷容羅漢真身在焉。

真覺寺
在縣北二十三里十一都，隋開皇十七年建，智者大師葬焉。龕前置雙石，塔號定慧真身塔院。有繪像與所賜方袍，今亡。宋祥符元年改今額，後久廢。隆慶間僧真稔重興佛殿、僧房。

高明寺
在縣東北二十里十一都，按《舊經》本名高明，唐天祐七年建。今考所藏錢氏遺墨，乃清泰三年，號智者幽溪道場。今殿前有石經幢，刻云「天福二年，捨入幽溪禪院」，可驗也。宋大中祥符元年改淨名，不知何時復今額。古老相傳謂：先此惟喬木參天，薜蘿翳坎，麏麚是居，樵牧罕至。智者大師時居佛隴講《淨名經》，忽經為風飄，翩翩不下。乃杖錫披荊，尋經所詣。行五里許，風息而經憩此。大師觀斯靈異，復愛兹山峯巒秀發，清溪鑒心，乃即其地以營淨居。智者十二剎，此其一也。故其後或寺稱淨名，堂名翻經，皆不忘大師之遺意也。嘉靖間居僧失守，寺隨田廢。跡之不可泯者惟石經幢，神之不可欺者惟玄應君。而萬歷丙戌春，燈因訪大師遺踪，一覩兹山，即有終焉之志，乃謀於檇李馮太史開之公。菩薩宰官不忘佛囑，即捐俸金，贖而施與。丙申秋始謀建，大殿及以僧房煥然一新，四明屠儀部長卿為作〈祖堂記〉，備述其事。寺之西南隅則妙峯先師之塔在焉，獅回象顧，宅兆頗吉。馮太史有塔銘，以示不朽。

慈聖寺
在縣西北八十里十五都，舊名蹟聖，宋治平三年改今額。

九明寺
在縣東北三十里十都，漢乾化二年建，蓋智者大師宴坐九折道場。宋治平三年改仁壽院，今復為九明寺。

大覺寺
在縣東南一十五里六都，宋乾德三年建。初號華嚴道場，治平三年改今額。政和甲午有謝道人者，精於陰陽，嘗欲以寺之支壠就鄉豪易田數頃，不售。遂與寺僧為藏基，香積不絕，靈應如響，緇流仰給，異哉！國初廢而復興。弘治中，有謀為葬地者，倩人焚之，寺遂廢；今復興之。

資福寺
在縣東四十五里一都，舊名清化，赤烏二年建，宋治平三年改興化。隆興初，參政賀允中乞為香燈院，改今額。國初廢，今重興。

長壽寺
在縣西北四十五里十一都，唐清泰元年建，宋祥符元年改普光院，永樂初廢，復興。

闡法寺
在縣南五里二十都，晉黎護將軍劉玄捨宅建，名建平，舊傳玄因遇雨感金錢之異建。寺元在縣南五十步，後有鴿子和尚徙今地，號鴿子道場。寺側有靈龜峯，又有綴石，坡陀迤邐，草木蒙茂；左右溪流縈帶民居，皆桃花熙春，彌望如綺錯焉。宋祥符元年改今額，紹定四年縣令潘晉孫篆額。洪武初廢。後許原平捐資助建，煥然一新，與舊無異也。

寧國寺
在縣西四十五里二十九都，梁普通三年僧智達斬荊結廬。每誦經則羣鶴翔空，紫雲覆頂，故山名紫凝。後建寺，名棲禪，唐會昌中廢。大中五年重建，宋祥符元年改今額。天聖四年僧居昱新之，號法華。國初廢，今重新之。

普門寺
在縣西南七十里二十四都，漢乾佑三年建，宋祥符元年改福應。蓋僧德韶第六道場，今復為普門。

慈雲寺
在縣西北三十五里十四都，舊名安國雲居院，晉天福元年建，蓋僧德韶第二道場。大中祥符元年改今額，隆興初併入護國。有雙松亭，今廢。國初，寺廢。萬歷間僧真清講懺於此，弟子如惺繼講業而重新之。清法師塔於寺左峯下。

天宮寺
在縣西三十里十三都，舊名旃檀瑞像院，吳越時，僧德韶建。號第十一道場。宋祥符元年改今額。國初廢，後重興。

東廣福院
在縣東二十五里七都，舊名靈水菴、唐刺史奚承芳香燈菴，宋寶元二年建。治平三年改壽聖，紹興三十一年改今額。國初廢，今復興。

水陸寺
在縣西三十里二十三都，宋太平興國四年建。熙寧三年改壽聖，紹興三十一年避高廟尊號，改西廣福，今復為水陸寺。

寶興寺
在縣西南五十七里三十二都，舊名寶壽。漢乾佑三年建，宋治平三年改今額。

興教寺
在縣南三十里二十一都，初有孜禪師於此結廬，以其眾峯回抱，名回巒菴，後更為院，宋祥符元年改今額。國朝洪武初廢，成化中楊禪師重復新之。

翠屏寺
在縣西南三十五里二十一都，唐乾符二年建。先是，吳赤烏中有周禪師居此，以山如屏峙，名翠屏菴。宋治平三年改淨安院，今為翠屏寺。《赤城舊志》載，淨安院田七百六畝，地一百八十二畝，山一千二十四畝；萬歷十五年為居僧海洪、海應、海寅輩佃典略盡，寺幾廢。至二十七年，住僧如朗偕孫寂慶、照拱、照妥捐資，贖還田三百五十畝，地一百餘畝，山一頃十畝，稍稍輯復。他日中興之漸，在慶輩此舉矣。

開巖寺
在縣西南四十里二十四都，梁普通三年建。初有異僧擘開此巖，六瑞繽紛如雪，遂賜額曰天花尊者開巖院。唐會昌中罷，周顯德六年西土長臂尊者全泰重建，改泗洲禪院。宋祥符元年改鎮國院，洪武中廢，今重興，復為開巖。

文殊寺
在縣西四十里十一都，晉天福二年建。宋治平三年改禪智。國初廢，今復為文殊。

永福寺
在縣西四十里三十四都，唐咸通四年建。舊名靈瑞，宋大中祥符元年改今額。國初廢，復重新之。

景福院
在縣西二十五里十四都，周顯德七年建。蓋僧德韶施茗處，故至今呼為茶院。宋開寶三年，賜號崇福寺，祥符元年改今額，國初廢。

崇善寺
在縣北五里赤城山下，晉太元元年建。先是，興寧中僧曇猷依巖造寺，號中巖，後以多赤蟻徙平地。宋大中祥符元年改崇善，政和八年改玉京觀。未幾，仍舊。放生池在焉。國朝永樂中，僧一元重建佛殿。山門廊廡近為大風雨所壞，僧徒逃散，田地悉為豪右所佔，無復重興時矣。

普光寺
在縣西北三十里十四都，蓋僧德韶第十三道場，舊名大覺普光塔院。宋祥符元年改慧覺，復為普光塔院。或謂韶國師分塔於此。

西安隱寺
在縣東北四十里十一都，舊名臻福。宋建隆三年建，大中祥符元年改今額。前有雙溪五峯，頗為幽勝。今廢。

清心寺
在縣東十里十一都，有山名招隱，下有石泓如釜。昔智者大師放螺溪中，舊號螺溪院。今有螺如巨蠣，或出沒焉。宋治平三年改今額。

崇報寺
在縣東北二百五十步，舊號接待院。紹興五年，內侍陳良弼丐為薦福之地，賜顯寧崇報院。後廢其址，為豪右所佔，今移額於關嶺下。

傳教寺
在縣東北一十里十一都，宋乾德元年建。五代時僧羲寂於此演天台教，故名。大中祥符元年改東定慧院，邑西有普賢院，亦號定慧，呼為西定慧，今廢。

寶相寺
在縣西北二十五里十三都，舊名寶國華嚴院。吳越錢王時僧德韶建，宋大中祥符元年改今額，今頹毀。

鷲峯寺
在縣西五十里三十一都，舊名峆嶺菴。唐大中三年僧懷玉建，宋咸平三年改今額。今廢。

證教寺
在縣西北二十五里十一都，舊名無量壽塔院。宋建隆元年建，蓋僧德韶第十道場，後於此示寂。祥符元年改今額，今廢。

瀑布寺
在縣西北十五里十二都，瀑布之側，宋元嘉二年僧法順建，久廢。

隱岳寺
在縣東五里六都，鳳凰山之西，梁大同元年西域梵僧建。隋大業元年廢，唐貞觀元年重建，今廢久。

白馬寺
在縣西十里，陳時建，唐會昌罷。

飛霞寺
在赤城山腹，梁岳陽王建，其後僧定光居之。梁亡，寺廢。

佛窟寺
在三井西峯上，遺則卓菴居之，唐會昌中廢。後為昭慶院，元復為佛窟寺，今廢。

實相寺
在縣西南七十里二十五都，舊名彌陀塔院，蓋僧德韶第七道場。周顯德中建，宋大中祥符元年賜額，今廢。

西竺院
在縣西北四十里十一都，舊名國泰。唐大中十年建，蓋智者大師著《止觀》之地。前有溪流，亦號幽溪道場。宋大中祥符元年賜額，今廢。

赤巖寺
在縣南一十里二十都，舊名寶壽觀音院。周廣順初建，宋治平三年改明聖院，後為赤巖寺，今廢。

金繩院
在縣西五十里二十八都，實棲禪支院，宋慶歷中賜額，廢。

秀巖寺
在縣西北三十五里十四都，舊名西雲。晉天福八年建，蓋僧德韶第三道場。宋祥符元年改額，今廢。

永寧寺
在縣東北十五里十一都，舊名普寧。周顯德四年吳越王建，宋治平三年改今額，今廢。

桐溪寺
在九峯山，支遁、逸少曾遊，今廢。

西定慧院
在縣西北三十五里十四都，漢乾佑元年建，蓋僧德韶第四道場。宋祥符元年改今額，今廢。

淨居院
在縣西北十三里三十三都，舊名華嚴菴，蓋僧居月誦此經處。宋治平三年改今額，今廢。

金文藏院
在縣西北六十里十五都，蓋萬年支院。漢乾佑三年建，宋咸平二年賜今額。太宗嘗賜大藏經五千二百卷，護飾甚偉。建中靖國初燬。

景福院
在縣西二十五里十四都，周顯德七年建，俗呼茶院，蓋僧德韶施茗處。宋開寶三年賜號崇福，大中祥符元年改今額，今廢。

普慈院
舊在蓮花峯頂，名大慈院。開寶七年建，治平三年改額，熙寧三年徙縣西北二百步。今廢，基為豪右所佔。

淨名院
在縣北五十里十一都，舊名通玄定慧。周顯德四年建，蓋僧德韶第一道場。宋大中祥符元年改額，今廢。

金錢院
《赤城舊志》載，無考處所。今三十六都有資聖寺，近廢，舊志不載。

金地菴
在縣北二十五里十一都，晉開運三年建。以梁大同初，僧定光卓菴居之。巽峯有枯石數片，屹然林莽間，謂之招手石。古語云：「定光金地遙招手，智者江陵暗點頭。」其菴久廢，今所遺者，茆茨也。

石橋菴
在石梁之左，曇猷厥初修道遺址。宋令丁大榮易置為龍君祠，久廢。嘉靖間，僧真琥復建為菴，其徒通乾、達曇、性○又增廣之。萬歷八年，燈侍百松先師，講《法華》於此，靜夜每聞方廣有鍾鼓之聲。

宿佛菴
在四顧坪，正德間佛樹禪師創。樹，京僧也，募太監張公永裝五百聖僧像，時結茅於此。萬歷間僧性珠徒理殊新之，掘地得白磁瓶一，并磚刻《心經》，題云「沙門佛樹識」，可驗也。而臨海王司寇顏為「宿佛」，蓋為是也。

萬松菴
去石梁西五六里，土名道人坑，昔為有道者所居，故名。嘉靖間，老僧明賢（字隱山）者重新之。老僧雖龎眉皓髮，而钁鑠過人，類有道人之風。其徒草堂如芳、素菴如彬、融心如圓，皆為法師。今真定海藏繼居，而香火是賴。

修隱菴
去石橋五里，普陀僧如珂建。珂為大智弟子，智嘗有志歸老天台，後示寂海潮。珂為乞慈谿馮方伯，以終師志。王邑侯顏曰「修隱」，沈外翰顏其嶺曰「松雲」，燈為聯曰：「林間野石松為侶，石上枯藤雲作衣。」可想見也。山陰劉仲倩特倩二居士建館，攝靜於此。館與華峯對，燈為顏曰「賓華」，仲倩自聯曰：「燈王座借來三萬，香積飯擎出一盂。」

圓通靜居
在石橋菴左。僧性悟偕錢塘葛君修曇華亭，而尼僧性慧建菴於此，延悟戾止。燈每游石橋必假居之，聞石梁瀑聲隱隱靜定中，故為命名，為之聯曰：「水在石梁宣般若，洗空萬劫之塵心；僧於方廣習圓通，養長一生之聖種。」

真福菴
在石橋菴後，後僧達□建。凡僧俗禮石梁者，必先於此濯足更衣。邑侯王公顏為「真福」。

寂光菴
去石橋五里許，土名遙尖，萬歷六年僧真隱建。

寶福菴
在縣西三十五里十六都，今廢。

斷橋道場
在縣北七十里十五都，宋開寶元年建，太平興國五年廢。

蓮社
在崇報寺西。宋嘉泰元年更旱不雨，縣令丁大榮率緇徒詠《蓮經》於公宇；踰時雨作，因度地建堂，名蓮社。仍榜門之外曰「為民祈福之所」。凡遇水旱，祈禱於此。後廢，為豪右所佔。

碧雲菴
在十一都聖蹟石傍，土名仙人鞋，僧如宗創。

聖蹟菴
與碧雲菴鄰，僧如應重興。

圓覺菴
在縣西三十里二十六都平頭潭。

鍾福菴
在縣東門外。

崇善菴
舊有靈溪館，在縣東二十五里，邑人奚蒙因其地而建之，招僧施茶，以濟行旅。

觀音堂
在縣東一里九都，舊有觀音堂，在山川壇之右、仁壽坊側邊。

臨清堂
在縣南門外。

宮觀

桐柏宮
在縣西北二十五里十二都，唐景雲二年為司馬承禎建。回環有九峯，玉女，臥龍、紫霄、翠微、玉泉、蓮華、華琳、香琳、玉霄是也，宮當其中。自福聖觀北盤折而上，至洞門，一望佳景豁然。《道書》云：桐柏金庭洞天，即王子晉所治。中有三橋，一見二隱；木則蘇玡琳碧，泉則石髓金漿；人得食之，後天不老。《真誥》云：「吳有勾曲之金陵，越有桐柏之金庭，三災不至，洪波不登。實不死之福鄉，養真之靈境。」吳赤烏二年葛玄於此煉丹，故今有朝斗壇。齊永嘉元年，征虜將軍沈約、一千餘人棄官，乞為道士，居之。唐睿宗景雲二年敕為承禎置觀，號桐柏。方置堂，時有五色雲（見《唐史》），記以為祥。禁封內四十里無得樵採，五里不許遷葬。徐靈府《小錄》，煉師所居，黃雲嘗覆其上，故有黃雲堂、元晨壇、煉形室、鳳軫臺、朝真壇、龍章閣。又有眾妙臺，以篆、隸、八分三體，寫《道德經》於巨幢，置臺上，故名。堂下有醴泉，極甘，可以愈疾。太和咸通間，道士徐靈府、葉藏質新之，元稹、劉處靜為記。五代梁開平中，改桐柏宮。周廣順二年，朱霄外建藏殿。宋大中祥符元年改桐柏崇道觀，政和六年又於後山建徽宗元命殿，一如宮制，瓦用青色琉璃。於梭溪上建二橋，橋上搆會仙亭，直南嶺表建洞門一座。內則方丈、齋堂、雲堂、土地堂、三真殿。又有上清閣、御書閣，閟三朝宸翰及高宗所臨晉唐帖。紹興二十二年楊和王存中重建三清殿，曹開府勛建三門。曹又於觀北結菴，賜號「冲嗇」。宮中為院六，一曰經藏，二曰三元，三曰延賓，四曰清虛，五曰白雲，六曰浴院。屢朝宣賜，則有宋太宗、真宗御書共五十三卷，祥符中御衣四事，高宗史漢事實《翰墨志》。用高麗僧統所織成經簾二帙，裹吳越國王所捨銅像天尊一十身，連金銀銅所鑄火燄臺座，檀香三清像一龕，計二百六十身；玉花八株，銅三清像，金銀字經二百函；睦親宅昭成太子宮聖蹟四十軸，歷代珍襲供奉。至國朝吳元年遘火，化為丘墟，惟檀香像一龕存焉。洪武中，道士金靜觀、提點吳惟敬相繼營建。永樂十年道紀鮑了靜又加新之，其間架規模崇飾艷麗，去舊為遠。至今且百餘年，道眾貧匱，殿宇日就頹壞。宮中碑刻無慮十數，獨崔尚所作碑頌，韓擇木八分書古今珍尚，今亦無存矣。其復改桐柏宮，當在本朝，但不知何時耳。

佑聖觀
在縣東一百步妙山上，即玄帝廟，舊係城隍廟基。宋南渡後，曹開府勛建觀，而境民崇奉，香火不廢。韓擇木斷碑在焉。

元明宮
在縣西北二十八里，桐柏觀之東北。徐靈府《小錄》：由桐柏北上一峯可五里許。唐長慶元年，靈府定室於此。寶歷元年賜號「方瀛」，宋大中祥符元年改額，今廢。萬歷庚子釋子受行結茅於此，竟為釋氏宮。

洞天宮
在縣西北三十五里玉霄峯。唐咸通間，道士葉藏質創道齋，號石門山，居十三年，奏為「玉霄宮」。周廣順元年朱霄外建三清殿。徐靈府《小錄》云：道士陳寡言嘗隱於此，號華琳。有經鐘二樓，經皆咸通十一年書，後題云：上清三洞弟子葉藏質為姚劉四娘造，永鎮玉霄藏中。宋祥符元年改今額。有禹鐘，高三尺，狀如鐸，上有隱文。又一大鐘，漢乾佑二年鑄，今廢。

仁靖、純素二宮
在桐柏觀左右。元至元間，桐柏道士王足菴，遇世祖宣授「仁靖純素真人」，遂於其右，舊白雲觀基，建純素宮；又於其左，即曹開府冲嗇菴基，建仁靖宮，今廢。

迎真宮
在縣東十步，其址今併為布政分司。

福聖觀
在縣西北十五里，桐柏山西南瀑布巖下。赤烏二年為葛玄建，初號天台。額乃玄飛白書，王右軍評其書如鳥鵲勢鶱巑屼岏。東北連丹霞洞，有仙人拍掌巖。西北枕翠屏，上有三井，號三絕之一，洩為瀑布，蔽崖而下，狀似垂蜺數百丈，有濺珠亭。觀前對靈溪，觀中引瀑布縈繞廊院、灌注池塘。宋元嘉嘗於此創瀑布寺。東北一百五十步，有柳泌使君宅，號「紫霄山居」，今皆蕪歿，惟玉清行刻「流水巖」。洪武間大水瀉出，而字多不辨矣。又有隱真中峯，蓋梁徐則所居之處。唐咸通中，刺史姚鵠因建老君殿，得玉簡，上之，刻曰：「海水竭，台山闕，皇家寶祚無休歇。」詔付史館。宋大中祥符四年改今額。天聖五年遣中侍投金龍。有布衣孟合附詩以進，詔重新之。紹興十一年置九天祠按《眾真記》夷、齊死為九天僕射之說)。三十年，楊侍郎偰妻趙，以老君殿建三清殿。陳古靈襄皇祐間來遊瀑布，命名「習養」，有記。嘉泰二年令丁大榮立碑，刻「習養之瀑」四字於石崖上，國朝初，併入桐柏。

白雲昌壽觀
在縣西北二十五里桐柏觀西，唐大中六年建，舊名白雲菴。宋乾道四年，內侍鄺守寧棄官入道，乞改菴為觀，遂賜今額。鄺後於觀側，自創白雲菴，今俱廢。

玉京觀
在赤城玉京洞天之右，宋政和八年賜額。建觀未幾，中廢。嘉熙改元，朝廷設醮祈禱，天使詣投龍簡，籍地行禮殊虧。昭事時冲靜大師高惟幾闢田度址、興建觀宇，觀妙演道大師范善遷同盟助就，郡守張號奏撥公田以助堂廚，御前宣賜沉香、斗真、鐘磬，及御書觀額、拱辰殿扁，安鎮觀門。正殿崇奉徽宗本命聖君，名清平萬壽殿，縣令姚德輝敘其事，今廢。

淨元觀
在縣東三十里五都，今廢。

聖壽院
在桐柏觀西，舊名延壽。周廣順元年，朱霄外建，宋治平三年改今額，今廢。

妙樂院
在縣西北二十五里十二都，即王喬仙壇。前有石泉，名醴泉。泉南有上真亭，去亭東二十步有八角井。壇東有太子菴，西有朝斗壇，南去百步有吹簫臺，北去三十步有瀛峯室。唐僧靈一有〈題王喬觀傅道士所居〉，今無此觀，其景意疑即妙樂也。舊有銅鐘，自桐柏移來，上刻唐景龍二年所鑄，今已廢。

法輪院
在縣西北二十五里，桐柏觀西。吳赤烏元年葛玄卓菴於此，感三真人降，授以《貞一勸誡法輪妙經》，遂名臺曰降真。漢乾佑中，錢氏復為朱霄外新之，仍造檀香像一百軀。宋祥符元年改今額，元至順間重修，翰林學士虞集記。今廢。

法蓮院
在縣西北三十五里十二都，唐咸通六年，道士葉藏質建。以層巒疊出，狀似蓮花，故號蓮峯道院。宋治平三年改額，今廢。

照慶院
在縣西北二十五里，舊名佛窟，唐大中六年建，蓋僧遺則卓菴之地。唐會昌中，廢。後道士劉處靜創聖祖殿，越州刺史李褒奏聞，賜號「道元」，張仁穎為記。宋祥符元年，照慶中有七星閣，唐咸通中物也。

赤城全真道院
在縣東二百二十步，今廢。

鶴峯全真道院
在縣東十五里十都，元大德九年道士徐光孚建，廢。

紫霄道院
在縣西南三十五里，舊志所載，莫考都址。

桃源道院
在縣西南一十五里二十都，至元間，道士陳貫道建，今廢。

熙寧道院
在縣西北二十五里，宋咸湻七年，道士徐自明建，今廢。

養素道院
在縣治之北，至元間，道士王中立建，後廢，基為豪右所佔。

松隱道院
在縣西二里二十都，即曹忠靖勛松隱園，今廢又興。

延真菴
在縣西七里十二都落馬橋，今廢。

思真菴
舊志：元至元間，道士石好問建。今無考處所。

臥雲菴
在縣西北三十里十二都瓊臺之側，至元間，道士周正中建，久廢。

奉化縣岳林寺本泉和尚助英洋伍元
高郵州華藏寺竹林和尚助英洋肆元
天台山方廣寺授慧和尚助英洋叁元
　　　萬年寺成蓮和尚助英洋叁元
光緒拾九年桂月佛隴真覺寺敏曦募刻

天台山方外志卷第四終

天台山方外志卷第五

聖僧考第六

[聖僧考序]
夫聖之為言，正也，所以正己正人也。正己，克去己私；正人，復還天理。正己，自覺；正人，覺他。正之為言雖同，正之所以實異，故有世間聖人焉、出世間聖人焉。言出世間者，非謂離此世間別有出世間，祗即此世間所見與世人異耳。譬如恆河一也，而諸天見為瑠璃，遊魚見為窟宅，餓鬼見為猛火，凡人見為清水，豈不以物隨業轉、境逐心生而異耶？故佛說世間隨見有四種國土不同：世人所見瓦礫荊棘等，謂之凡聖同居土；羅漢見為七寶琳瑯，謂之方便有餘土；菩薩見為淨妙五塵，謂之實報莊嚴土；諸佛見為法身秘藏，謂之常寂光土。良由聖人者，心珠瑩淨，性水澄清，空不生華，目無翳眚。《法華經》云：「常在靈鷲山，及餘諸住處，眾生見劫盡，大火所燒時，我淨土不毀，天人常充滿。」《楞嚴經》云：「如今世間曠野深山聖道場地，皆阿羅漢所住持，故世間粗人所不能見。」此其證也。然有二途：以隱言之，赤城支提即台山是實報，石梁方廣即台山是有餘也；以顯言之，如寒山文殊、拾得普賢，雖見量異於常人，終是凡聖同居土耳。其示現事蹟，下〈靈異考〉具書。今列隱顯兩門，以為聖僧通考。

隱

石橋方廣寺
按《西域志》云：天台山石梁橋方廣寺，五百羅漢之所住持。其靈異事蹟往往稱著，如晉白道猷尊者、陳智者大師，皆覿面相呈，事非影嚮，大聖隱顯故不可得而思議者也。見〈靈異志〉

赤城支提山
《華嚴經．菩薩住處品》云：「東南方有處名支提，從昔已來諸菩薩眾於中止住，現有菩薩名曰天冠，與其眷屬諸菩薩眾一千人，俱常在其中而演說法。」清涼澄觀大師謂「支提」，梵語，此云可供養處，即塔之異稱。惟東南方有赤城山，其形如塔，且其巔又有舍利寶塔故也。古稱清涼為文殊化身，則指赤城為支提，斷可信矣。

顯

東晉

曇猷尊者
竺曇猷，或云法猷，即白道猷也。燉煌人，少苦行，習禪定。後游江左，止剡之石城山，乞食坐禪。嘗行到一蠱家乞食，猷祝願畢，忽見蜈蚣從食中跳出，猷快食無他。興寧中至天台山，舊傳赤城有五百大神居之，言輒降禍。猷至，遇一嫗，問途，忽有負而投諸淵者，猷飛錫救之，水立涸，今乾溪是也。住石室坐禪，有猛虎數十蹲在猷前，猷誦經如故，一虎獨睡，猷以如意扣虎頭問：「何不聽經？」俄而羣虎皆去。有頃，壯蛇競出，大十圍，循環往復，舉頭向猷，經半日復去。後一日，神現形，詣猷曰：「法師威德既重，來止此山，弟子輒推室以相奉。」猷曰：「貧道尋山，願得相接，何不共住？」神曰：「弟子無為不爾，但部屬未洽法化，卒難制語。遠人來往，或相侵觸。人神道異，是以去耳。」猷曰：「本是何神？居之久近？欲移何處去耶？」神曰：「夏帝之子，居於此山二千餘年。寒石是我舅所治，當還彼住。」尋還山陰廟，臨別執手，贈猷香三奩，於是鳴鞞吹角，凌雲而去。天台懸崖峻峙，峯嶺切天，古老相傳云上有住精舍得道者居之。雖有石橋跨澗，而橫石斷人，且莓苔青滑，自終古已來，無得至者。猷行至石橋，聞空中聲曰：「知君誠篤，今未得度，卻後十年，自當來也。」猷心惆然，乃退。道經一石室，於中憇息。俄而雲霧晦合，室中盡鳴，猷神色無擾。明旦，見人著皁衣幘來，曰：「此乃僕之所居。昨行，不在家中，遂致騷動，大深愧怍！」猷曰：「若是君家，請以相還。」神曰：「僕家室已移，請留無辭！」於武帝太元八年入寂於山室，屍猶平生，而舉體皆綠。義熙末隱士褚世標入山登巖，見師不朽。其後欲觀者，輒為雲霧所蔽，無得窺也。雜見《高僧、神僧傳》并舊志

梁

定光禪師
青州人，姓許，字靜照。大同初隱佛隴。居山三十載，迹晦道明，易狎難識；有所懸記，多皆顯驗，蓋神人也。智者大師未至前二年，預告山民曰：大善知識當來相就，宜種荳造醬、編蒲為席，更起屋待之。陳大建十三年坐滅，凡三瘞，體骨湧出，後置殿乃已。舊傳錫杖尚留在昌安，即會稽隆安也。雜見《天台別傳》及《南山傳》、神邕《高僧傳》

隋

普明禪師
會稽朱氏。少有異志，有僧勉令出家，因語曰：「天台有初依菩薩現身說法，可往依之。」陳大建十四年來天台，值智者講，禮足歸依。智者笑曰：「宿世願力，今復相遇。」於是服勤左右，專習禪法，行方等、般若諸三昧。隨智者至廬山，於陶侃瑞像閣行道，感異僧為改法京之名為普明。既居國清，以取水為艱，指其石曰：「此石出水，不亦快乎！」泉即湧出，日給千眾，今錫杖泉是也。嘗鑄丈六盧舍那像，感異人施金為助。國清講堂狹小，師欲廣之，章安禪師勸勿改。俄而括州都督周孝節施杉柱泛海而至，章安在赤城忽見師身十餘丈，高出林表，翼從數十人，語章安：「勿苦諫，吾所作當有成！」章安感其神異，望林合掌致敬曰：「當依仁者區畫。」創堂之日，感山神隱形而至，勢若雷震，摧樹折枝闊百步許，自佛隴下至於寺，日暮還返，聲如初至，比房聞師與之共語，多勸神為善。建堂既畢，忽著破衣與眾言別，奄然坐逝。信宿，屈左三指表證三果云。《統紀》

聖者頭陀
初憇國清寺，顯異甚眾。一日詣雷馬山，伐木建殿。運神通致雨，木皆蔽流而下。雷馬潭有頭陀菴。舊郡志作五代人。《統紀》

唐

行滿禪師
萬州南浦人。首造石霜學禪法，後往天台聽荊溪說止觀，頓悟妙旨，因棲止華頂峯下智者院充茶頭。夜坐土牀，燒糞掃以煖其下，脫衣就牀，蚤虱羣唼，伺其飽足，又復整衣而坐。所居檻外大松上，有寄生小樹，遇師出坐，必嫋嫋低俯，時謂此樹為茶頭作禮。師於四十年間未嘗便溺，或謂大士現身，受食而實不食，故致此也。開寶中，預告門人曰：「我且行矣！」即請眾誦文殊號，泊然而化，年八十八。嘗著《涅槃疏》。《統紀》

靈默尊者
俗姓宣氏，毘陵人也。初參豫章馬大師，因住白沙道場。經十二載，猛虎來馴，近林產子，意有所依。又住東道場，地僻人稀，山神一夜震雷暴雨，懸崖委墜。投明，大樹倒欹，菴側樹枝交絡，茅苫略無少損。遐邇聞旃，皆來觀歎。後遊東白山，俄然中毒，而不求醫，閉關宴坐。未幾毒化，流汗而滴，身乃復常。元和初久旱，民皆狼顧。默沿澗，青蛇夭矯，瞪目如視。默咄之曰：「百姓枯渴、苗死，汝胡不施雨救民耶！」至夜，果大雨，合境云足，民荷其賜。厥後澡沐焚香，端坐繩牀而卒，壽七十二，法臘四十一。《神僧傳》

明淨禪師
高密人，少出家，味定為業。後南遊東越天台諸山，禪觀在懷，無緣世習。而衣服繿縷，動止適時，同侶禪徒未知弘仰，山粒致絕。日至村中，每從乞食，賫還中路，值於羣虎，皆張口閉目，若有饑相。淨以匙抄飯，內其口中，餘者對而噉盡，告曰：「知來食少，輒濟自他，殊不副懷深，用多愧。」明日乞食，虎又如前。嘗值亢旱，苗稼並枯。淫祀之流，妄祈邀請。雖加懇惻，終不能致。淨曰：「可罷諸邪禱，吾獨能降。」遂結齋靜室七日，平旦雲布，雨施高下，滂注不測，存沒同霑。

豐干禪師
不知何許人，居天台國清寺，或云邑人豐尚書之子。形貌寢惡，被髮布裘，或時唱歌。人問之，第云：「隨我騎虎遊松門。」與寒山、拾得三人相親，每邂逅則長吟大笑，人莫測也。寒山問：「古鏡未磨時，如何照燭？」師曰：「冰壺無影像，猿猴探水月。」山曰：「此是不照燭也，更請道看！」師曰：「萬德不將來，教我如何道？」寒山、拾得俱作禮而退。師欲遊五臺，問寒山、拾得曰：「汝共我去遊五臺，便是我同流；若不共我去，不是我同流。」山曰：「你去五臺作恁麽？」師曰：「禮文殊。」山曰：「你不是我同流。」師獨入五臺，逢一老人，便問：「莫是文殊麽？」曰：「豈有二文殊？」師作禮，未起，忽然不見。正觀中，太守閭丘胤遇師於京邸，問天台有何賢可親？答云：「國清寺有寒山文殊、拾得普賢，狀貌風狂，歌笑不常；見之不識，識之不得取相。」閭丘至，則二人方據火談笑，乃遽作禮。二人拍手笑云：「豐干饒舌！饒舌！彌陀不識，禮我何為？」遂馳走而去，後竟不還。豐干後復天台示寂。諸傳

寒山子
不言氏族，以其寒石山中居止得名。容貌枯悴，布襦零落，以樺皮為冠，曳大木屐。時來國清寺就拾得，取眾僧殘食菜滓食之。或廊下徐行，或時叫噪，望空謾罵，寺僧以杖逼逐，翻身撫掌大笑。雖出言如狂，而有意趣。因眾僧炙茄次，將茄向一僧背上打一下，僧回頭，山呈起茄串曰：「是甚麽？」僧曰：「這風顛漢！」山向傍僧曰：「你道這僧費卻多少鹽醬！」因趙州遊天台，路次相逢。山見牛跡，問州曰：「上座還識牛麽？」州曰：「不識。」山指牛跡曰：「此是五百羅漢遊山。」州曰：「既是羅漢，為恁麽作牛去？」山曰：「蒼天！蒼天！」州呵呵大笑，山曰：「作甚麽？」州曰：「蒼天！蒼天！」山曰：「這厮兒有大人之作！」嘗得詩，輒題樹石間。好事者隨錄之，得三百餘首，名《寒山詩》。諸傳

拾得子
不知名氏。因豐干山中經行，至赤城道側，聞兒啼聲，遂尋見一子，可數歲，因名拾得。在國清廚內滌器。常日齋畢，澄濾食滓，以筒盛之，寒山來，即負之去。
一日掃地，寺主問：「汝名拾得，因豐干拾得汝歸，汝畢竟姓箇甚麽？」拾得放下掃箒，叉手而立。主再問，拾得拈掃箒，掃地而去。
寒山搥胸曰：「蒼天，蒼天！」拾得曰：「作甚麽？」山曰：「不見道，東家人死，西家人助哀。」二人作舞，笑哭而去。
國清寺半月誦戒，眾集，拾得拍手曰：「聚頭作相那事如何？」維那叱之，得曰：「大德，且住！無嗔即是戒，心淨即出家，我性與你合，一切法無差。」時僧道翹纂寒山詩，以拾得偈附焉。見《傳燈錄》

代病尊者
天台人也，姓陳氏，於國清寺出家。因戒法登滿，誓志觀方。初止東京，次於河陽為民救旱，按經繢八龍王，立道場。啟祝畢，投諸河，舉眾咸覩畫像沈躍不定。斯須雲起膚寸，雷雨大作，千里告足，自此歸心者眾。先是三城間多暴風雹，動傷苗稼、雉堞，號稱毒龍為害。代病為誦密語，後經歲序，都無是患。共立堂宇，若生祠焉。大歷元年，登太行，遊霍山，深入幽邃，結茅而居。有盜其盂食，俄見二虎據路；會逢代病，盜叩頭陳悔。慰諭畢，因摩挲虎頭，如是累伏猛獸。其中山神廟，晉絳之間傳其肸蠁。代病入廟勸其受歸，戒絕烹燀牲牢。其神石像屢屢隨勸，頷首聽命，由是檀信駢肩躡踵。有置毒於酒者，賄貧女往施之。代病已知，貧女紿曰：「妾家醞，覺美，酌施和尚求福，况以佛不逆眾生願！」代病曰：「汝亦是佛耶！」貧女懼，反飲，具以情告。代病執杯啜之，俄爾酒氣及兩脛足，地為之僨裂，聞者驚怪。以酒供養，自茲始也。汾隰西河人有疾，只給與淨水，飲之必瘳。貞元中，奄然跏趺示滅。

師簡尊者
初憇天台戲龍院，時大旱，有龍臥巖間，簡以杖扣之，隨即霶𩃱。簡善書，求者多以鵞酒易之。韶國師常語人曰：「此簡羅漢也。」後示寂於錢塘，其徒迎其骨，建塔於無相院。

道育尊者
新羅國人也，自唐景福壬子歲來遊於天台，遲迴而挂錫於平田寺眾堂中。慈愛接物，然終不捨島夷言音。恆持一鉢受食，食訖略經行；而常坐，脇不著席。日中灑掃殿廊，料理常住。得殘羨之食，雖色惡氣變，收貯於器，齋時自食。與僧供沐浴煎茶，遇薪木中蠢蠢，乃置之遠地，護生偏切。所服大布衲，其重難荷。每至夏首秋末，日昳乃裸露胸背䏶腨，云飼蚊蚋，虻蛭雜色蟲螫齧至於血流於地，行之四十餘載，未嘗少廢。凡對晤賓客，止云伊伊二字，殊不通華語；然其會認人意，且無差脫。頂髮垂白，眉亦龎焉。身出紺赤色舍利，有如珠顆；人或求之，隨意皆獲。至晉天福三年戊戍歲十月十日，終於僧堂中，揣其年八十餘耳。寺僧舁上山後焚之，灰中得舍利不可勝數，或有得巨骨者。或云，凡供養羅漢大齋日，育則不食；人或見迎羅漢，時問何不去殿內受供，口云伊伊去。或云，飼蟲時見羣虎嗅之盤桓而去。

宋

德韶國師
處州龍泉陳氏子，年十五，梵僧勉令出家，遍參諸方。後於法眼禪師語下開悟，以語白師，眼曰：「汝向後當為國王所師，致祖道光大。」尋回本道，遊天台山，覩智者大師遺蹤，有若舊居。師復與智者同姓，時謂智者後身。初止白沙，時忠懿王為王子，時刺台州，嚮師之名，延請問道。師謂曰：「他日為霸主，無忘佛恩！」後嗣王位，遣迎之，申弟子之禮。螺溪淨光大師言於師曰：「智者之教，年祀浸遠，多有散失。今新羅國其本甚備，自非師慈力，其孰能致之？」師於是聞於王，王遣使及齎師之書往彼國，繕寫備足而回。有興教明師，年方弱冠，聽經於螺溪，常自疑云：「飲光持釋迦丈六之衣，披彌勒百尺之身，正應其量，為衣解長耶？身解短耶？」時國師居雲居，明往問之，國師曰：「座主卻是汝會。」明慍色，拂衣而退，國師曰：「吾若答汝不是，當有因果。」明回螺溪，口即吐血。淨光大師驚曰：「此新戒觸忤菩薩人來！」明舉前話，淨光曰：「汝不會國師意，速去懺悔！」明具威儀詣前，悲泣作禮首過，國師為頌出前語云：「佛佛道齊，宛爾高低；釋迦彌勒，如印印泥。」明自此疾瘳。歸謝淨光師曰：「非師指教，幾喪此生！」師有偈曰：「通玄峯頂，不是人間；心外無法，滿目青山。」法眼聞曰：「即此一偈，可起吾宗。」開寶四年辛未，華頂峯忽摧，聲震一山，師曰：「吾非久矣。」明年六月，大星殞於峯頂，林木變白，師乃示疾於蓮華峯。參問如常，二十八日集眾言別，跏趺而逝。二師口義云：「玄弼山君言國師是智者，起法堂都料淨光大師是放生會首，螺溪堂僧是所放之魚。」

道榮尊者
淳化中，居長隴院，即今廣巖寺。習禪定，靈異頗多，人以羅漢目之。既入滅，人有見於壽昌五百應真位者。今肉身尚存，凡有所請，多響應。宋元符間縣令太史章，以久旱，他求無驗，躬往拜請。迎至縣，雨即充洽。尋送還寺，作長歌以頌其德。碑刻尚在寺中。

惟靖尊者
吳門人也。年三十許，入寧國寺，巡僧房，唱曰：「要人出家請留下。」至經藏院，見大德慧政，便跪拜申誠，願容執侍。政公允納，與之薙染。嘗侵星赴禪林寺晨粥，而多虎豹隨到寺門。虎踞若伺候，靖出復隨。遲明巨跡極多，靖恐人知，以鋤滅虎跡。俄患背疽，困睡，有鴆鳥糞於瘡所，不久全愈。又虞冰雪，備秔粒半斗，每日以銚合菜煮食。置秔於地窖中，過期用米常滿不耗，靖乃築之去曰：「吾被此，知非理也。」卒時年七十餘。《神僧傳》

國朝

裘聖僧
邑人，幼歲出家為僧，住國清寺。後又遊外，二十年而歸。訪親周氏，周有婢，適其採桑，遭師遽擁抱之，以手執其頸，類解縳狀。婢驚怒告其主，主曰：「出家人何輕薄如此！」師曰：「七日後當自知之。」主訝其語。至日，置婢於室，以人守之。夜分，守者少睡，醒視，婢已經死矣。問師，師曰：「昔見鬼以十索繫其頸，吾斷之，恨尚留其一耳。」華頂寺僧請師預道場，師曰：「明午有火殃到寺，正日必有火，我不預也。」明午，一婦人從轎馬婢僕投寺中，施齋至晚。寺中人問曰：「火殃何在？」師曰：「施粥婦人非火殃耶？」忽火從中起，一寺為墟。徤跳楊千戶妻施師履，師亟穿走泥濘中。楊妻心悔，師知之，遂還其履。視之，如未嘗著土中。嘗攜一少孫出遊，途遇虎，馴伏於側。孫歸語家人，師摩其肩曰：「莫說！莫說！」遂失音。師化後乃能語，世傳伏虎禪師後身也。其神通事蹟甚多，父老猶能言之。舊志

附：唐

懷玉禪師
丹丘人。觀想淨土將四十年，日課佛名五萬，誦淨土諸經通三百萬。一日見西方聖眾有擎銀臺而至，師曰：「如我本望，必得金臺。」言發而臺隱。師彌加精苦，三七日後，向人復來曰：「法師已得上品生。」忽異光照室。越三日，書偈曰：「清淨皎潔無塵垢，蓮華化生為父母。我經十劫修道來，出示閻浮厭眾苦。一生苦行超十劫，永離娑婆歸淨土。」弟子見佛菩薩共御金臺西下，迎玉而去。台州知府段公有詩讚曰：
我師一念登初地　佛國笙歌兩度來
惟有門前古槐樹　枝低祇為掛金臺《統紀》

附：宋

戒闍黎
臨海三江婁氏子也，母夢月光入懷，覺而有孕，生而能言，曰：「善哉父母，生我劬勞；長度羣生，為世沃焦。」父母驚而不言，遂名頓吉。一日，忽謂母曰：「可備齋七位。」母問其故，兒曰：「我同衣來相見。」父母怪之，即為營齋。俟之日晡，果有僧七人，撫掌打拍，徐徐行至其家。其父命坐：「大德何來？」僧曰：「南印土來，聞君有奇子，特來相賀。」其父曰：「何勞尊重！」遂設齋。食罷，母抱兒出見，僧謂兒曰：「仁者，有情軌則惺惺著，勿被他暪。」兒乃撫掌而笑，僧遂謝去。兒謂父母曰：「向者七人皆佛菩薩示現爾。」五歲自稱六和大師。十五出家，至杭見天醫波利多，問曰：「子何來？」師曰：「從緣來。」曰：「是何姓？」曰：「是佛性。」曰：「子身尚俗，安識佛姓？」師曰：「我身雖俗，因俗證真。真俗圓融，洞然不二。無二之法，即是佛性。」波利多異之，乃為薙髮，受具足戒，故名善戒。其神變事跡至多，具見《闍黎示現錄》。將滅之日，於台州兜率寺擊鼓集眾，為說觀音圓通法門。乃下座，出殿前，湧身虛空，現諸神變。還入殿內，復昇法座，連叫大眾「看！看！」先於左手現日、右手現月，放八寶光明；次於口中現蓮華十二朵花，放寶光十二色；又於頂上放無數光，光光八稜中空。師曰：「老僧有如是妙用，以彰釋迦如來正法。大眾！老僧世緣已畢，與汝作別！」言訖，合掌而逝。闍毘之次，胸中迸裂三昧性火自焚。五色祥雲圍繞，異香芬馥；舍利無數，奉瘞於寺，永鎮山門。太守趙邦彥聞於朝，諡號曰「廣惠慈濟寧化仁德師。

周七娘
周婆，臨海紫巖人，周姓，諱七娘。行乞於市，逍遙度日。夜臥普濟橋下，每與戒公同遊。歌云：
笑殺愚癡漢　營家無歇時
四山若來合　妻子各分離

又歌云：
世人都笑我　我笑世間人
如意摩尼現　無人識本真

時人莫測其凡聖，皆掩口笑曰：「風僧風婆，吃酒蹉跎。」一日聞戒師化去，亦於普濟橋下瞥然而化，口中左右皆生蓮花。越七日，有異僧眉髮皓白、跣足百衲、携錫持鉢，歌曰：
戒師文殊　周婆普賢
隨肩搭背　萬世應傳

言訖不見。故知闍黎是文殊、周婆是普賢，愍茲五濁，特示現也。傳燈議曰：戒公七娘、寒山拾得，雖異代出興，本迹大同。且文殊、普賢為釋迦如來上首弟子，乃兩世降生茲土，特於台民慈悲猶尤，孰謂台邦非佛國乎？又孰謂台民無有大因緣乎？燈故附入，以顯菩薩之應現無方也。

濟顛禪師
天台人。父李茂春，太宗李駙馬之後，拜春坊讚善，隱於天台。母王氏夢吞日光，生師。年甫十八，二親繼喪，投杭州靈隱寺。出家後居淨慈，逆行順行，言行叵測。其濟物利生，神通感應，事蹟至多，見《濟顛語錄》，乃天台五百應真之流也。滅後數日，有二行腳僧遇師於六和塔，復附書歸，書後有頌云：「看不著，錯認笊籬是木杓。昨夜三更月正西，麒麟撼斷黃金索。幼年曾到雁門關，老去分明醉眼看。憶昔面前當一箭，至今猶自骨毛寒。只因面目無人識，又往天台走一番。」其平生出言，大都類此。

補遺

晉

曇蘭尊者
青州人，少蔬食，樂禪，誦經三十萬言。晉太元中遊剡，後憩始豐赤城山，見一處林泉清曠而居之。經於數日，忽見一人，而形長數丈，呼蘭，令去。又見諸異形禽獸來以恐蘭，見蘭恬然自得，乃屈膝禮拜云：「珠欺王是家舅，今往韋卿山就之，推此處以相奉爾。」後三年，忽聞車騎隱隱，從者彌峯，俄而有人著幘，稱珠欺王通。既前，從其妻子男女等二十三人，並形貌端整，有逾於世。既至蘭所，暄涼訖，蘭問：「住在何處？」答云：「樂安縣韋卿山。久服風聞，今與家累仰投，乞受歸戒。」蘭即授之。受法竟，嚫錢一萬，蜜二器，辭別而去。便聞鳴笳動吹，響震山谷。蘭禪眾十餘共所聞見。晉元熙中，卒於山，春秋八十有三矣。

宋

僧從尊者
《縣志》作從一，依《僧史》為正。未詳何許人，稟性虛靜，隱居始豐瀑布山。學兼內外，精修五門。不服五穀，唯餌棗栗。年垂百歲，而氣力休強，禮誦無輟。與隱士褚伯玉為林下之交，每論道說義，輒留連信宿。後終於山中。

普耀尊者
初憩天台。有巖如室，師居之。有神江白郎告曰：「此吾居也；以師德業尊廣，願推此室相奉。」遂呼為白巖。後即其傍建寺，因名之。

齊

慧明尊者
姓康，康居人，祖世避地於東吳。明少出家，止章安東寺。齊建元中，與沙門共登赤城山石室，見猷公尸骸不朽，而禪室荒蕪，高蹤不繼，乃僱人開剪，更立堂室，造臥佛并猷公像。於是栖心禪誦，畢命枯槁。後於定中見一女神，自稱呂姥，云常加護衛。或時有白猿、白鹿、白蛇、白虎遊戲堦前，馴伏宛轉，不令人畏。齊竟陵文宣王聞風祗挹，頻遣三使殷勤敦請，乃暫出京師到第，文宣敬以師禮。少時，辭還山，苦留不止，於是資給發遣。以建武之末，卒於山中，春秋七十。

梁

天花尊者
梁普通間，來遊天台。去縣西南四十里有巖，高廣挺峙，師以神力擘開，感天雨六花，人稱師為「天花尊者」。今開巖寺是其遺蹟。
又慧實、慧達，俱梁時人。慧實姓許氏，穎川人。梁末至天台禪定，絕跡人世五十年，自少至終，脇不至席。慧達姓王氏，襄陽人。幼年入道，後居天台瀑布寺，大業六年終於揚州。二人皆有道高僧也，今姑附此。

唐

長臂尊者
蓋西土僧也，其臂甚長，因以為名。其神通事極多，土人猶能傳之。

闍提首那尊者
於平田寺大著神力，舊有釜極深廣，是其所鑄。寺後過溪有西天大師菴，肉身尚存。

朗月和尚　普航和尚　靜海和尚　景茂和尚
恒慈和尚　悟來和尚　修基和尚　光本和尚
旭山和尚　濟南和尚　明光和尚　成茂和尚
所清和尚　已上各助英洋貳元

光緒拾九年桂月天台山真覺寺敏曦募刻

天台山方外志卷第五終

天台山方外志卷第六

祖師考第七

[祖師考序]
夫天地英靈之氣，結而為山，融而為水。山水之氣鍾於人物也亦盛矣哉！豈惟養育材器，誠能陶鑄聖賢。而聖賢本有妙明靈覺之心，雖不關於形氣，亦或有以寓焉。故心之至精必寓於形，形之至靈必寓於氣，氣者山水也。詩云「維嶽降神，生甫及申」，斯之謂歟！是以聖賢間生，必靈區是託，若迦文之居靈鷲，孔氏之生泰山，達磨之依嵩少，思大之棲南嶽。聖人非有意於卜居，勝地必產乎賢哲故也。然吾教本來於西域，山源亦始於達池，以道求山，宛有符契。蓋智者親承思大，思大師宗北齊，北齊遠稟龍樹，龍樹祖於釋迦，其猶台山父於南嶽，祖於岷山，曾於崑崙，高於雪山，此又不求合而自無不合者也。鳴呼！大師演教茲山，稱為佛法司南，豈小緣哉！今考《佛祖統紀》，上自龍樹，下及法智，共為台教祖師十有七世。雖龍樹、北齊、南嶽不居此山，寶雲、法智弘教他郡，然不有其父，焉得其子？不有其子，焉顯其父？故並列之，以考夫源流也。

天台十七代祖師略傳

初祖西天龍樹尊者
龍樹尊者，南天竺國梵志之裔。始生之日在於樹下，由入龍宮始得成道，故號龍樹。佛去世後七百年出，天姿聰悟，在乳哺中聞諸梵志誦《四韋馱典》，有四萬偈，偈各三十二字，皆達句義。弱冠馳名，獨步諸國，天文地理、星緯圖讖及餘道術，無不綜練。後因術罹禍，悟慾為苦本，誓願捨俗。遇十二祖迦毘摩羅尊者，機緣相契，即求出家。於九十日誦通三藏，閻浮所有經書皆悉通達，辨才無礙，自謂「一切智人」。心自念言：「世界佛經雖妙，句義未盡；我當更敷演之，開悟後學。」大龍菩薩愍其心念，即以神力接入大海宮殿，開七寶函與諸方等經典，九十日中通解甚多。龍曰：「汝今閱經，為徧未耶？」師曰：「汝經無量，不可得盡。我今所讀，足過閻浮十倍。」龍曰：「忉利天上諸經，復過此中百千萬倍！」師於龍宮修行，豁然通達，善解一相，深入無生。龍知悟道，送師出宮。(智者云：樹生生身，龍生法身，故名龍樹。)是後大弘佛法，所造有《大悲方優論》五千偈(明天文地理，作寶作藥)，《大莊嚴論》五千偈(明修一切功德法門)，《大無畏論》十萬偈(明第一義，《中觀論》者是其一品，即《大智度論》是也)，《優波提舍論》十萬偈。忽一日入月輪三昧，唯聞法音，不見形相，唯弟子提婆識之，曰：「師示佛法，非聲色也。」龍樹乃付法提婆。復入閒室，經日不出。弟子破戶視之，見三昧蟬蛻而去。天竺諸國並為立廟，敬事如佛。(出《付法藏經》、《摩訶羅經》)。又《楞伽經》云：「善逝涅槃後，未來世當有南天竺比丘，厥號為龍樹，能破有無宗，顯我大乘法，得初歡喜地，往生安養國。」為佛懸記若此，其功德尚可思議乎？見本傳

二祖北齊尊者
師諱慧文，姓高氏，當北朝魏齊之際。夙稟圓乘，天真獨悟，因閱龍樹菩薩《大智度論》(第十三卷)，悟三智一心中得。又因讀《中論》(大智度論．中觀一品)，至〈四諦品〉偈云「因緣所生法，我說即是空，亦名為假名，亦名中道義」，恍然大悟，頓了諸法無非因緣所生，而此因緣，有不定有，空不定空，空有不二，名為中道。既一依釋論，是知遠承龍樹也。師在齊高之世，聚徒千百，專業大乘，獨步淮河。時無競化，所入法門，非世可知；學者仰之，以為履地戴天，莫知高厚。師以心觀口授南岳，盛弘南方，而師之門人在北者皆無聞焉。見《佛祖統紀》

三祖南嶽尊者
師諱慧思，姓李氏，元魏南豫州武津人也。兒童時，夢梵僧勉令入道。嘗於空塜及移託古城，鑿穴棲身。除乞食緣，晝夜讀《法華經》，頂禮精勤，不事寢息。久雨濕蒸，舉身浮腫；忍心向經，忽爾消磨。又夢普賢乘白象王摩頂，所摩頂上隱起肉髻。年十五，出家受具，夢四十二僧為加羯磨圓滿戒法。因讀《妙勝定經》，見讚美禪定，乃徧親禪學。後謁文師，咨受口訣，授以觀心之法。坐禪達旦，遂動八觸，因見三生行道之迹。夏竟將受歲，放身倚壁，豁然大悟法華三昧。師此後弘通大乘，初河南衮州，次郢州，次光州開岳寺，次大蘇山。每講《大般若經》時，為諸惡論師競以毒藥欲斷師命。師一心念般若，毒即為消。由此發願造金字《大品般若經》及《法華經》。造畢製願文一卷(在藏)，命弟子智顗代講。至「一心具萬行」，忽有所疑，師曰：「如汝疑者，乃大品次第意耳，未是法華圓頓旨也。吾昔於夏中，一念頓證，諸法現前。吾既身證，不必有疑。」顗師問：「所證是十地耶？」曰：「吾一生望入銅輪(圓十住)，以領徒太早，損己益他，但居鐵輪耳(十信)。」後避地居南嶽，登祝融峯，遇嶽神會棋，神詣師曰：「師何來此？」師曰：「求檀越一坐具地。」神曰：「諾！」即飛錫以定其處(今福嚴寺是)。神曰：「師已占福地，弟子當何所居？」師即轉一石鼓下，逢平地而止(今嶽君塑像猶在石鼓之上)。嶽神乞戒，師為說法要。一日謂嶽神曰：「他日吾有難，檀越亦當有難(事具本傳)。」師將順世，大集門學，連日說法，苦切寒心，乃曰：「若有十人不惜身命，常修法華念佛三昧、方等懺悔、常坐苦行者，隨有所須，吾自供給。如無此人，吾當遠去。」竟無答者，即屏眾斂念將入寂。弟子靈辨不覺號哭，師訶之曰：「惡魔，出去！眾聖相迎，方論受生處，何驚吾耶？」即端坐，唱佛來迎，合掌而逝，顏色如生，異香滿室，陳大建九年六月二十二日，壽六十三，夏四十九。師身相挺特，耳有重輪，頂有肉髻，牛行象步，不倚不斜。平昔禦寒，惟一艾衲；繒纊之屬，一切不受。所居之處，靈瑞重沓；供物嚴備，瓶水自滿。有諸天童以為侍衞，或現形大小，或寂爾藏身，異香勝迹，不可勝紀。常示眾曰：「道源不遠，性海非遙；但向己求，莫從他覓；覓即不得，得亦非真。」又偈曰：
頓悟心源開寶藏　隱顯靈通見真相
獨行獨坐常巍巍　百億化身無數量
縱令逼塞滿虛空　看時不見微塵相
可笑物兮無比况　口吐明珠光晃晃
尋常見說不思議　一語標名言下當

有偈曰：
天不能蓋　地不能載
無去無來無障礙　無長無短無青黃
不在中間及內外
超羣出眾太虛玄　指物傳心人不會

寶誌公嘗寄聲與師曰：「老和尚終日灰頭土面，何不向紅塵中度眾生去？」師答曰：「三世諸佛為我一口吞盡，有何眾生可度？」故禪人有「南岳峯頭思大口，紅塵堆裏誌公心」之句，至今傳為口實。《佛祖統紀》

四祖智者大師
大師諱智顗，字德安，姓陳氏，穎川人也。隨晉遷都，因止荊州之華容縣。父為梁湘東王賓客，孝元帝即位，拜使持節、散騎常侍、益陽縣開國侯。母徐氏，溫良齋戒，孕師時，每獲奇夢。初生之時，神光煥然，兼輝鄰屋；凡諸俗慶，並火滅湯冷，為事不成。師堯眉舜目、湯肩禹背，具四王之相。年十五，於長沙像前發弘誓，願作沙門，荷負正法。由精誠感通，夢佛三為摩頂，由是益勵其志。但二親恩愛，不時聽許，乃懇切禮誦，冀獲解脫。當拜佛時，恍焉如夢，見極高山臨於大海，山頂有僧招手喚上，以臂接引。登山見所造像在彼殿內，伸臂僧舉手指像而語之曰：「汝當居此，汝當終此。」後丁二親艱，始得遂願。年十八，投沙門法緒出家，從慧曠師學律。後詣大蘇山持《法華經》。宿緣所熏，常好禪悅。慧思禪師名高嵩嶺，行深伊洛，十年常誦，七載方等，九旬常坐，一時圓證。乃輕生重法，涉險而去。初獲頂禮，思曰：「昔日靈山同聽《法華》，宿緣所追，今復來矣！」即示普賢道場，行法華三昧，經二七日行道，誦經至〈藥王品〉「諸佛同讚藥王菩薩言：是真精進、真法供養」，豁然大悟，照了《法華》。將證白師，師曰：「非爾弗證，非我不識。所發定者，法華三昧前方便也。所發持者，初旋陀羅尼也。縱令文字法師，千羣萬眾，莫窮汝辨！」於說法人中，最為第一，因代講《般若》。思師手執如意於眾中曰：「可謂法付法臣，法王無事者也。」又謂之曰：「吾久羡南嶽，恨法無所寄。汝可傳燈設化，莫作最後斷佛種人。汝於陳國有緣，宜往利益。」既奉嚴訓，乃共法喜等二十七人，同至陳都。儀同沈君理請住瓦官寺開《法華》經題，勑一日停朝事，公卿畢集。停瓦官八年，講《大智度論》，說次第禪門，蒙語默之益者，略難稱紀。後徒眾多而得法少，乃曰：「妨我自行化道，可知羣賢各隨所安，吾欲從吾志也。吾聞天台地記，稱有仙宮，若息心茲嶺，展平生之志！」陳主有勑留連，徐僕射潸涕勸請。匪從物議，直往東川，陳大建七年秋九月也。初入天台，歷遊山水，度石梁，遇聖僧。雖蒙懸授國清之讖，於時三方鼎峙，悠悠何日？且隨途南出，見佛隴、南峯左右映帶，最為兼美，即徘徊留意。其夕乃宿定光禪師草菴，定光謂曰：「還憶夢中招手事乎？」（此峯金地，我已居之；北峯銀地，汝當居之。即今修禪道場是也。）大師雖復懷寶窮岫，聲振都邑，陳少主顧問郡臣曰：「釋門誰為名勝？」徐陵對曰：「瓦官禪師，德邁風霜，禪鑑淵海。昔遠遊京邑，郡賢所宗。今高步天台，法雲東靄。永陽王北面親承，願陛下詔之，還都弘法。」陳主凡三遣使，皆自手書勑詔，悉稱疾不當。後更勑州敦請，為永陽王切諫，乃赴。立禪眾於靈曜，開釋論於太極。又講《仁王般若》，百座居左，五等居右，陳主親筵聽法於廣德殿，謝曰：「非但佛法仰委，亦願示諸不迨！」後國敗入隋，秦孝王聞風延屈，晉王北面親承，師曰：「大王紆遵聖教，名曰『總持』。」王曰：「大師傳佛法燈，稱為『智者』。」至隋開皇十三年，旋鄉說法，以答地恩。十五年自荊下業。十六年重入天台。十七年晉王敦請，出至石城，謂徒眾曰：「大王欲使吾來，吾不負言而來。吾知命在此，故不前進。」於石像前口授遺書云：「蓮華香爐、犀節如意，留別大王，願芳香不窮，常保如意。」索三衣，命掃洒，令唱《法華》、《觀無量壽佛》二部經名，說十如四不生等法門，一一法門攝一切法。「吾今最後策觀談玄，最後善寂，吾今當入。」智朗請曰：「不審師居何位？沒此何生？誰可宗仰？」報曰：「我不領眾，必淨六根；損己利他，但居五品。生何處者，吾諸師友並從觀音，皆來迎我。誰可宗仰者，汝不聞三聚淨戒是汝大師，四種三昧是汝明導。」種種開示教勑竟，跏趺，唱三寶名而入三昧。以開皇十七年十一月二十四日未時入滅，春秋六十，僧夏四十。錢忠懿王申請於朝，追諡「法空寶覺尊者」。宋寧宗慶元三年，以荊門請，加諡「靈慧大禪師」。具《天台別傳》

五祖章安尊者
師姓吳氏，臨海章安人。始生三月，能隨母稱三寶名，有僧過門謂其母曰：「此子非凡！」因以灌頂為名。七歲入攝靜寺，依慧拯出家，日記萬言。年二十受具戒，天縱慧解，一聞不忘。陳至德初，謁智者於修禪寺，稟受觀法。研繹既久，頓蒙印可，因為侍者，隨所住處，所說法門悉能領解。禎明元年，隨智者止金陵光宅，聽講《法華》。隋開皇十三年夏，受《法華玄義》於江陵玉泉。十四年夏，受圓頓止觀於玉泉。至於餘處講說，聽受之次，悉與結集，大小部帙百有餘卷。傳諸未聞，師之功也。師著《涅槃玄義》二卷、《疏》二十卷。時隋末兵興，寇盜羣起，師自序云：「推度聖文凡歷五載，何年不見兵火？何歲不見干戈？菜食水齋，冰牀雪被。」其勞苦有若此者。疏成，烈火焚之不爇。師晚年於會稽稱心精舍講說《法華》，時人讚之，有「跨朗籠基，超雲邁印」之語。唐貞觀六年八月七日，終於國清寺，壽七十二，臘五十二。先是，貞觀元年同學智晞臨終曰：「吾生兜率，見先師智者，寶座行列皆悉有人，唯一座空。彼天人曰：卻後六年，頂法師來昇此座。」計歲論期，審晞不謬。吳越王請諡為「總持尊者」。見《佛祖統紀》

六祖法華尊者
師諱智威，蔣氏，栝之縉雲人。家世業儒，年十八為本郡堂長（郡學之職）。父母令歸納婦，路逢梵僧謂之曰：「少年何意欲違昔重誓耶？」因示其五願曰：「一願臨終正念，二願不墮三途，三願人中託生，四願童真出家，五願不為流俗之僧。」蓋前身為徐陵，聽智者講經，深有詣入，對智者親立此願。師聞願已，不復還家，即往國清投章安為師。受具之後，咨受心要，定慧俱發，即證法華三昧。唐上元元年欲卜勝地，說法度人，執錫而誓曰：「錫止之處即吾住所。」其錫自國清飛至蒼嶺普通山，可五百里。以隘陜不容廣眾，陵空再擲，至軒轅鍊丹山。師既戾止，剪棘刈茅，班荊為座，聚石為徒，晝講夜禪，手寫藏典，於是名其地曰「法華」。既而學者子來，習禪者三百人，聽講者七百眾，常分為九處安居。師身長七尺，骨法古秀。每登座，有紫雲覆頂，狀如寶蓋，鳥雀旁止，有同家畜。法華至仙居上阪約八十里，師每日往返，齋粥禪講，未嘗少違，咸謂有神足通。永隆元年十一月二十八日，趺坐禪堂而化，異香七日不歇。是日眾見坐逝於寺，而上阪之人見越檀越舍。至人起滅，其不可測識如此。傳法雖眾，唯天宮威師為之正嗣。師在太宗朝，名德升聞，召補朝散大夫，封「引駕大師」，吳越王請諡「玄達尊者」。見《佛祖統紀》

七祖天宮尊者
師諱慧威，姓劉氏，婺州東陽人，摠角之歲，深厭勞生，遂入空門，祝髮受具。聞法華大弘天台之道，即往受業。刻志禪法，晝夜惟勤三觀法門，頓獲開悟。時人見其深入威師之室，遂以「小威師」稱之。後歸止東陽山谷。師年四十，絕交人事。自法華入滅之後，登門求道者不知其數，傳法之的唯在左溪耳。師於高宗朝與法華同封朝散大夫四大師，吳越王請諡「全真尊者」。見《佛祖統紀》

八祖左溪尊者
師玄朗，字慧明，婺之東陽人，姓傅氏，雙林大士六世孫也。母葛氏感異夢而有娠，洎生未嘗作嬰兒啼，每見人則欣笑盈面。九歲出家受具後，聞天宮盛弘止觀，即往求學。未幾，一家宗趣解悟無遺。常以十八種物行頭陀行。依憑巖穴，建立招提，面列翠峯，左縈碧澗，因自號曰「左溪」。每言泉石可以洗昏蒙，雲松可以遺身世，常晏居一室，自以為法界之寬。心不離定，口不嘗藥，耄耆之歲同於壯齡。揉紙而衣，掬泉而飲，洗鉢則羣猿爭捧，誦經則眾禽交翔，幽棲林谷，深以為樂。一日有盲狗至山，長嗥伏地，師為行懺；不逾旬日，雙目俱明。每翹跪祈請，願生兜率內院；斂念之頃，忽感舍利從空而下。天寶十三載九月十九日，呼門人謂曰：「吾六即道圓，萬行無碍。戒為心本，汝等師之。」即端坐長別。壽八十二，夏三十一。吳越王請諡「明覺尊者」。具見《佛祖統紀》

九祖荊溪尊者
師諱湛然，姓戚氏，世居晉陵荊溪，時人尊其道，因以為號。家本習儒，故幼學夙成，在兒童中，超然有邁俗志。年十七訪浙右，開元十八年始從學左溪。左溪既沒，師挈密藏，獨運東南。謂門弟子曰：「道之難行也，我知之矣。古之至人，靜以觀其復，動以應其物，二俱不住，乃蹈大方。今之人或蕩於空，或膠於有，自病病他，道用不振，將欲取正，舍余誰歸？」於是大啟妙法，旁羅萬行，盡攝諸相，入於無間，即文字以達觀，導語默以還源。乃祖述所傳，著為記文，凡數十萬言，使一家圓頓之教悉歸於正，曰金錍，曰義例，皆孟子尊孔道、闢楊墨之辭，識者謂荊溪不生則圓義永沉矣。天寶大歷間，朝廷三詔，並辭疾不起。始居蘭陵，嘗與江淮名僧四十人同禮五臺，清涼觀師帥徒千指迎送，時人歎其尊師之有禮。有不空三藏門人含光白師曰：「頃從不空遊歷天竺，見梵僧云：『聞大唐有天台教迹，可以識偏圓、簡邪正、明止觀，可能譯之至此土耶？』」師聞之歎曰：「可謂中國失法，求之四維！」晚歸台嶺，大布而衣，一牀而居，以身誨人，耆年不倦。大兵大飢之際，學徒愈繁，瞻望堂室以為依怙。建中二年二月五日，示疾於佛隴，語門人曰：「道無方，性無體，生歟，死歟，其旨一貫。吾歸骨此山，報盡今夕，要與汝等談道而決。夫一念無相謂之空，無法不備謂之假，不一不異謂之中。在凡為三因，在聖為三德，爇炷則初後同相，涉海則淺深異流。自利利人，如此而已。汝其志之！言乞，隱几而化。壽七十二，夏四十。門人受業身通者三十九人，縉紳先生、高位崇名而屈體承教者又數十人。吳越王請諡「圓通尊者」。具《佛祖統紀》

十祖興道尊者
師諱道邃，不知何許人。唐大歷中，來依荊溪，於佛隴洞悟幽玄，無所疑滯，荊溪嘉之曰：「吾子其能嗣興吾道矣。」遂授以止觀輔行。師為眾開說發明深旨，聽者無不領悟。同門元皓一見師大敬服。貞元二十一年日本國最澄遠來求法，聽講受誨晝夜不息，盡寫一宗論疏以歸。既泛舸東還，指一山為天台，創一剎為傳教。化風盛播，學者日蕃，遂遙尊邃師為始祖。日本傳教實起於此。盤公私諡「興道尊者」。見《統紀》

十一祖至行尊者
師諱廣修，姓留氏，東陽夏昆人。早入邃師之室，研精教觀，而向心至行。日誦《法華》、《淨名》、《光明》、《梵網》、《四分戒本》為常課；六時行懺，晚年彌篤。每嵗行隨自意三昧七七日，未嘗以事廢。天台刺史韋珩素重教門，請入郡堂講止觀，珩於即席深有省發，時會聽者莫不欣慶。會昌三年二月十六日終於禪林。登門弟子甚眾，居上首名物外。盤公私諡「至行尊者」。見《統紀》

十二祖正定尊者
師諱物外，姓楊氏，閩之候官人，從修師傳止觀，且說且行。大中末歲，斂跏趺一室，妙入正定，謂弟子曰：「汝若不死，至五穀登時，可擊磬引我出。」越歲餘，弟子如所教，遂從定起。中和五年三月十五日，終於國清。門人元誘、敬林、慧疑皆傳道於世，以紹家學。盤公私諡曰「正定尊者」。具見《統紀》

十三祖妙說尊者
師諱元琇，天台人，依國清外法師學止觀，盡其旨妙。於講說，不以學徒眾寡二其心。一日昇座，眾集，有異僧十人自外而入，威儀一觀。致敬已，坐行末；講散，復問訊即出。師遣侍者邀之，皆陵空，舉手笑謝而去。師當僖昭之際，天下方亂，學教之徒忽散忽聚，以故得定慧之業者艱其人；唯清竦、常操承事日久，洞達無遺。盤公私諡為「妙說尊者」。見《統紀》

十四祖高論尊者
師諱清竦，天台人，依琇法師精思止觀，旦夜不懈。及繼主國清，說行兼至。時錢氏建國吳越，天台一境有同內地。師領眾安處，勵其志曰：「王臣外護，得免兵革之憂；終日居安，可不進道以答國恩？」每臨座，高論不已，眾莫敢有倦色。門人世業者羲寂、志因、覺滿。盤公私諡為「高論尊者」。具見《統紀》

十五祖淨光尊者
師諱羲寂，字常照，永嘉胡氏子。幼白二親求出家，誦《法華》期月而徹。年十九，祝髮具戒，深達持犯，乃造天台，學止觀於竦法師。其所領解，猶河南之一徧照也。嘗寓四明育王寺，夢登國清，上方有寶幢座，題曰「文殊臺」，欄楯外隔，欲入不可。俄見觀音從堂而出，手卻行馬，低回相接。忽見自身與觀音體合為一，自是之後，樂說無盡。吳越忠懿王因覽《永嘉集》，有「同除四住，此處為齊；若伏無明，三藏則劣」之語，以問韶國師，韶曰：「此是教義，可問天台寂師。」王即召師出金門，建講以問前義。師曰：「此出智者妙玄。自唐末喪亂，教籍散毀，故此諸文多在海外。」於是王遣十使，往日本國求取教典。既回，王為建寺螺溪，扁曰「定慧」，賜號「淨光法師」，及請諡天台諸祖。一家教學，鬱而復興，師之力也。雍熙四年十一月四日寢疾，囑門人不許哭泣祭奠。言已即瞑目，壽六十九，夏五十。傳法弟子百餘，外國十人，義通實為高弟。天台官民先會傳戒者，共迎師真相於開元寺，縞素致祭，哀動一城，天為慘色。盤公私諡「淨光尊者」。《統紀》

十六祖寶雲尊者
師諱義通，字惟遠，高麗國族，姓尹氏。梵相異常，頂有肉髻，眉毫宛轉，伸長五六寸。幼從龜山院釋宗為師，受具之後，學《華嚴》、《起信》，為國宗仰。晉天福時，來遊中國，至天台雲居韶國師輪下，忽有契悟。及謁螺溪，聞一心三觀之旨，乃歎曰：「圓頓之學畢茲轍矣！」遂留受業。久之，具體之聲浹聞四遠。欲括囊東歸，假道四明。郡守太師錢惟治咨問心要，請受菩薩戒，乃固留之曰：「或尼之，或使之，非弟子之力也。如曰利生，何必雞林乎(高麗別名)？」師曰：「緣既汝合，辭不我卻。」因止其行。漕使顧承徽舍宅為傳教院，太平興國六年賜額為「寶雲」。師敷揚教觀幾二十年，昇堂受業者不可勝紀，惟法智、慈雲為上足。常呼人為鄉人，有問其故，曰：「吾以淨土為故鄉，諸人皆當往生，皆吾鄉之人也。」端拱元年十月二十一日，右脇而化。闍維三日，舍利盈滿骨中。門人奉葬於育王寺之西北隅，壽六十二。具《統紀》

十七祖法智尊者
師諱知禮，字約言，四明金氏，父經與母李氏禱於佛，夢神僧携童子遺之，曰：「此佛子羅睺羅也。」暨生，因以為名。七歲喪母，號哭不絕，白父求出家。太平興國四年，從寶雲學教觀，始三日，首座謂之曰：「法界次第，汝當奉持。」師曰：「何謂法界？」座曰：「大總持法門圓融無礙者是也。」師曰：「既圓融無礙，何有次第？」座無對。居一月，自講《心經》，聽者服其夙悟。五年，其父夢師跪于寶雲之前，以瓶水注於口。自是，圓頓之旨一受即了。端拱元年寶雲歸寂，師復夢貫寶雲之首，擐於左臂而行。即自解曰：「將非初表受習流通，次表操持種智之首化行於世耶？」淳化間始受請，主乾符。因學徒繁集，遂徙居保恩院，道法大熾，為學徒淵藪。日本嘗遣徒持二十問，詢求法要。師答之，咸臻其妙，天台之教莫盛此時。真宗皇帝知名，遣中貴人至其居，命修懺法，厚有賜予。嘗偕十僧修妙懺三年，且約以懺罷共焚其軀，庶以激怠惰而起精進。翰林學士楊億、駙馬都尉李遵勗，嘗薦師號，遐仰道風，白丞相寇準，奏紫服及「法智大師」號，復奉書為賀，兼勸請住世。師以公私意勤，竟沮前志。門人本如上堂，請益經王之旨，師曰：「汝為我作三年監院來！」如依言，三年辦事竟，特上堂諮問。師乃大喝一聲，如豁然開悟，乃呈頌曰：
處處途歸路　時時復故鄉
本來成現事　何必待思量

其開悟人，隨機施設，有若此者。復集十僧修大悲懺三年，又修光明懺七日為順寂之期。方五日，結跏趺坐而逝，實天聖六年正月五日也。年六十有九，僧臘五十四。經月，發龕以視，顏膚如生，瓜髮俱長。茶毘，舌根不壞，舍利不可數。門人稟法領徒者三十人，入室四百八十人，升堂千人，所著述至多。師以上智之才，當中巽之運，東征西伐，再清教海，功業之盛可得而思？自荊溪而來，九世二百年間，備眾體而集大成，闢異端而隆正統，惟師一人而已。鳴呼盛哉！《統紀》

昭宣法師　用荷法師　獻玭法師　文舟法師
從鏡法師　機融法師　華蓮法師　錦超法師
妙宣法師　鈵輝法師　朗修法師　從漢法師
西璋法師　景持法師　德山法師　聞昌法師
卓雲法師　同透法師　指南法師　顯清(月朗)法師
華山法師　功極法師　永修法師　趨西法師
文雲法師　已上各助英洋壹元

光緒拾九年桂月天台山佛隴真覺寺敏曦募刻

天台山方外志卷第六終

天台山方外志卷第七
天台山幽溪沙門　傳燈　撰

台教考第八

[台教考序]
教者，聖人化下之言。有一代之聖人，必有一代之教法。天台智者大師，師事於南嶽，宗承於《中論》，妙悟於《法華》，故說法四十餘年。章安結集教觀之文數十萬言，粲然日星，莫不以《法華》而為宗承。蓋《法華》者，一代化法之極，談見性成佛之秘要也。嘗原此經所談，如來出興於世，惟為一事，更無他事，所謂欲令眾生開示悟入佛之知見。且知見一也，而有眾生諸佛之分，何耶？如來開示不開示，眾生悟入不悟入故也。《法華》已前，如來豈不開示？眾生豈無悟入？以有大小之殊、漸頓之別，未悟一地所生、一雨所潤、無小無大皆歸法界之旨，故須歸功於《法華》也。若此經所說諸法實相，諸則何所不該，實則何所不妙，開三乘為一乘，會十界為一界，將使《華嚴》失專頓之榮，《阿含》忘恥小之辱，《方等》彈斥無所施其功，《般若》淘汰無所用其力。大事因緣良有以也，稱為妙法，又何讓焉？然則諸法實相固一經之關鍵、開會之指南，如來于經首已默示之矣。經云，如來入于無量義處三昧，身心不動。無量義處即諸法實相也，入此三昧即法華三昧之異稱也。故知序品為正作，序正宗所宣舉，不外是第默非說，不知說非默不會，所以如來從三昧起而有說焉。然默者默其說也，說者說其默也，默而後說，豈有他法？亦惟說此無量義處三昧而已。其說者何？曰諸佛智慧甚深無量，其智慧門難解難入；曰惟佛與佛乃能究盡諸法實相；曰是法非思量分別之所能解。既云諸法實相，則法法頭頭無非成現，無一毫可加損於其間者，禪人所謂本來面目是也。而云惟佛與佛乃能究盡，則知此非眾生情量境界，要必諸佛智慧甚深無量，斯能究盡也。大師云：「竪徹真如之底曰甚深，橫亘法界之邊曰無量。」真如有底乎？法界有邊乎？此即無底之底，無邊之邊。如來以無底際智，究實相真如之底，盡諸法法界之邊。所謂函大蓋亦隨大，以此而求，如來智慧庶可蠡測，諸法實相亦少蹄勺。且親切一句如來如何為人，豈不曰是法非思量分別之所能解耶。是以如來將欲說此不思議妙法，先入此不思議妙定，使人有以默識之也。既曰非思量分別，故知欲究盡諸法實相者，直不可用思量分別，此即如來直示人入無念心體處。如禪宗初祖云：「外息諸緣，內心無喘，心如牆壁，可以入道。」三祖〈信心銘〉云：「至道無難，惟嫌揀擇；但莫憎愛，自然明白。」六祖云：「不思善，不思惡，於麽時，阿那箇是明上座本來面目。」又云：「汝欲知心要，但一切善惡都莫思量，即自然得入清淨心體，湛然常住，妙用恆沙。」須知入此無念心體，有寂照兩門，如向所說。但是寂門蓋非寂無以顯體，禪宗諸祖既欲直指人心、見性成佛，故令人寂其思量，使真常獨露，一得永得，更不失念，一切恆沙功德自然發現，不言照而照在其中，此所謂快馬見鞭影即入正路者也。若夫中下之流，雖得明心見性，然有無始習氣，苟不明寂照雙融之功，如永嘉所謂寂寂不惺惺則生昏睡，惺惺不寂寂則生亂想。故曰：「寂寂惺惺是，亂想惺惺非；惺惺寂寂是，無記寂寂非。」蓋寂則寂其慮想，照則照其靈明。慮想寂而靈明曜，寂斯照矣；靈明顯而慮想忘，照斯寂矣。然則何寂而不照，何照而不寂，此又得魚忘筌者也。但寂之為言雖易，明心見性則難，中下之流未免墮入空坑寂穽之中，以此認為心性，何異認魚目當明珠，指山雞作鸞鳳？故初祖懸鑒此類，乃曰：「吾有《楞伽》四卷，亦用付汝，即是如來心地要門，令諸眾生開示悟入。」蓋惟佛與佛乃能究盡諸法實相，憑經而悟，方為把本，參禪永無錯路。不然，豈但墮入小乘，乃亦化作天魔外道，古德所謂「無量劫來生死本，癡人喚作本來人」是也。故《楞嚴經》云：「一切眾生從無始來種種顛倒」、「諸修行人不成菩提，乃至別成二乘外道天魔，皆由不知二種根本，錯亂修習」云云。矧性之為言雖略，性之為德，蓋有性體、性量、性具之目。諸宗之言性，極其玄詣，惟性體、性量；若曰性具，未聞其指。惟吾智者大師靈山宿聞，大蘇妙悟，照了《法華》，若朝曦之臨萬象；達諸法相，似清風遊於太虛。說己心中所證法門，有教可憑，離暗證之譏；有觀可入，無循文之失。命其家曰天台，立其宗曰性具。其餘法門，綱格盤峙，固多所籠罩，非此可盡。略舉其要，如十乘觀法，其目曰：第一觀不思議境，第二真正發菩提心，第三善巧安心止觀，第四破法徧，第五識通塞，第六道品調適，第七對治助開，第八知位次，第九能安忍，第十離法愛。此十法被三根人，上根惟一，中根二至七，下根全用。第一準諸法實相，是法非思量分別之所能解，而立譬喻品，所謂其車高廣是也。第二準於一切眾生中起大慈心，於非菩薩人中起大悲心，而立譬喻品，所謂張設幰蓋是也。第三準如其所得法，定慧力莊嚴，而立譬喻品，所謂安置丹枕是也。其餘準經，具如後列。故知上根之人惟觀不思議境，即便悟入佛之知見，此與禪宗示人入無念心體是同。若夫安心止觀，乃寂照、惺寂之異稱，為中下之根又不得不設。或曰：「教外別傳，不立文字，何教之有？」余因反詰之曰：「世尊未拈華之先，有教外別傳耶？無教外別傳耶？有則得傳，非止於迦葉。若其無者，有人悟道耶？無人悟道耶？有則何專貴于別傳文字？有性耶？無性耶？有則俱有，花亦文字也；無則俱無，文字亦花也。永明云：『煙柯月渚並可傳心，又何獨花與文字哉？』須知佛祖說法，使人解粘去縛，如以楔出楔。世人縛著文字如楔也，不立文字如第二楔也。楔既出矣，是楔亦出。若執楔成礙，佛祖復有第三楔矣。故禪宗雖云不立文字，初傳則有《楞伽》，後五六葉則尚般若。此祖師懸鑒後人，先已設此楔矣。況教無等等，何外之有？文字非真非妄，乃以何者為文字？維摩詰云：『無離文字說解脫相。』則不立文字，猶是第二門頭邊事。」或又曰：「直指人心，見性成佛，何觀之有？」余亦反詰之曰：「明心見性之人，為與釋迦如來同居究竟耶？未耶？若已究竟，故不須觀；若未究竟，尚有無始微細習氣，須寂須照，宜定宜慧。故經云等覺照寂、妙覺寂照、止觀寂照，蓋同出而異名，未臻極位者請事斯語，無為空言而自誣也。且夫聖人設教，因時因根，當機得益，不能無弊。若《華嚴》有隔小之失，《阿含》無被大之功，《方等》小大不融，《般若》偏圓未會，惟《法華》以一味雨潤於人華，故大事因緣於茲方暢。佛世既然，後代亦爾。惟吾大師，間生像世，為如來使，行如來事。其為教也，稟《法華》而圓會，則括海藏皆至當之言；其為觀也，以佛慧而普觀，則盡法門無不圓之行。以空而蕩著，則一空一切空，十界俱空，尚不著佛而求，況餘乘乎？以假而立法，則一立一切立，十界皆立，究竟蛣蜣理毒性惡，無一法非遮那妙體，況佛界乎？以中而統法，則一統一切統，蕩亦法界，立亦法界，非蕩非立，皆是法界，無不可者。譬如神通聖人，履空如地，入地如水，於五大性轉變自在，豈與夫偏空偏假，蕩則惟蕩，與立為讐，立則惟立，與蕩為敵，同年而語哉？須知祖師立教，各有所主。蓋如來說法常依二諦，故禪門多宗於蕩著，台教多宗於立法，因時救弊不得不然，祖意聖心無不融會，惟後代兒孫執法成病，為可悲耳！」今略列教觀大綱及教觀目錄，庶從事斯道者有以考焉。

教觀大綱附清規

教門

釋迦如來說法四十九年，適時而進，天台判釋凡為五時
一、最初成道，於三七日說《華嚴經》，謂之「華嚴時」。
二、於鹿苑十二年中，說《四阿含》小乘經，謂之「阿含時」。
三、於諸處八年中，說諸大乘經，彈偏斥小，歎大褒圓，謂之「方等時」。
四、於舍衞國諸處二十二年中，說諸部般若，謂之「般若時」。
五、於耆闍崛山并娑羅雙樹間八年中，說《法華》、《涅槃經》，謂之「法華涅槃時」。

五時所說，不出八教
八教者：頓、漸、秘密、不定，藏、通、別、圓。
頓等四教，是為化儀，如世藥方。
藏等四教，是為化法，如辯藥味。

判五時粗妙
華嚴兼粗說妙
阿含但粗無妙
方等對粗說妙
般若帶粗說妙
法華純妙無粗

化儀四教
頓者：頓大之教，不從漸來，正說於大，即華嚴也。
漸者：從淺之深，次第得益，即初鹿苑、次方等、三般若也。
秘密者：佛或為此人說頓，或為彼人說漸，彼此互不相知，能令得益，橫在四時，別無部帙。
不定者：佛以一音演說法，眾生隨類各得解。於頓說中得漸益，於漸說中得頓益，亦橫在四時，別無部帙。

化法四教
藏者：經律論三藏，條然不同，三人修諦、緣、度，析色入空。
通者：通前藏教，通後別圓，三人同以無言，說道體色入空。
別者：別前藏通，別後圓教，界外獨菩薩法，修行位次互不相攝。
圓者：圓名、圓妙、圓頓、圓足，明不思議因緣，二諦中道，事理具足，但化最上利根之人。

四教化人旁正
藏教：正化二乘，旁化菩薩。
通教：正化菩薩，旁化二乘。
別教：獨菩薩法。
圓教：方為佛法。

四教詮理化物廣狹
藏通：詮真理，化六凡，改惡遷善，革凡成聖。
別圓：詮中理，化十界，俱成佛道。

藏教四諦
苦則三相遷移，集則四心流動，道則對治易奪，滅則滅有歸無。迷真重故，從事得名。

通教四諦
苦無逼迫相，集無和合相，道不二相，滅無生相。迷真輕故，從理得名。

別教四諦
苦有無量相，十界果報不同；集有無量相，五住煩惱不同；滅有無量相，諸波羅蜜不同；道有無量相，恒沙佛法不同。迷中重故，從事得名。

圓教四諦
陰入皆如，無苦可得；塵勞本清淨，無集可斷；邊邪皆中正，無道可修；生死即涅槃，無滅可證。迷中輕故，從理得名。

八種四教
一、漸中開四：如破他宗，不識教體之妨，謂法華是漸圓，華嚴是頓圓。
二、方等中四：四教並談曰方，四機普被曰等。
三、別教豎入四：十信修生滅四諦（藏）；十住修無生四諦（通）；十行修無量四諦（別）；十向修無作四諦（圓）。
四、十行橫學四：別教十行化他心切，橫出四四一十六門。
五、涅槃追泯四：生生不可說（藏）；生不生不可說（通）；不生生不可說（別）；不生不生不可說（圓）。
六、涅槃追說四：有因緣故亦可得說，四句如前，但義同施權，卻更分別前四教也。
七、法華施出四：從法華實理施四時三教，權理明無量義，從一清淨道施出二三四。
八、法華開顯四：開四時三教，歸今法華，收多歸一也。

五時四教筌罤魚兎

釋經首題五重玄義
一、釋名：名為一部之總，不尋能詮之名，焉悟所詮之體？故名居先。
二、辯體：因筌得魚，尋名顯體，得體而後忘名，苟不辯之，知得何體？
三、明宗：即得體已，須修宗行，見道修道，宗要當明。
四、論用：宗既歸體，必起大用，佛說是經，蓋得乎此！此經力用，次當論之。
五、判教相：名為能詮，三為所詮，能所之教，必有其相，頓漸大小，法當剖判。

法華五章
法喻為名：妙法是法，蓮華是喻。
實相為體：十界十如之法，一一離相絕非。
一乘因果為宗：眾善為因，自行言果，是佛自行因果。
斷疑生信為用：迹門開顯，斷權疑，生實信；本門開顯，斷近疑，生遠信。
無上醍醐為教相：此經純圓故喻醍醐，逈異偏小餘味故。

法華二妙
一、相待論妙：待前四時三教之粗，獨顯法華一乘之妙。
二、絕待論妙：妙前諸粗皆成今妙，無粗可論故稱為絕。

法華本迹因果開合

圓教六即判位無機子頌
理即佛：一切眾生皆有佛性——動靜理全是，行藏事盡非，冥冥隨物去，杳杳不知歸。
名字即佛：知識經卷聞名知字——方聽無生曲，始聞不死歌，今知當體是，翻恨自蹉跎。
觀行即佛：依教修行即五品位——念念照常理，心心息幻塵，遍觀諸法性，無假亦無真。
相似即佛：相似解發即十信位——四住雖先脫，六塵未盡空，眼中猶有翳，空裏見花紅。
分真即佛：分破分證初住至等覺——豁爾心開悟，湛然一切通，窮源猶未盡，常見月朦朧。
究竟即佛：智斷圓滿即妙覺位——從來真是妄，今日妄皆真，但復本時性，更無一法新。

觀門

三諦
真諦者：泯一切法。
俗諦者：立一切法。
中諦者：統一切法。

三觀
空觀者：破見思惑，顯真諦理。
假觀者：破塵沙惑，顯俗諦理。
中觀者：破無明惑，顯中諦理。

纓絡三觀
一、從假入空觀，亦名二空觀。
二、從空入假觀，亦名平等觀。
三、因二空方便，入中道第一義觀。

天台三止
一、體真止，止於真諦。
二、方便隨緣止，止於俗諦。
三、息二邊分別止，止於中道第一義諦。

一心中三止觀
一空一切空，無假無中而不空，總空觀。
一假一切假，無空無中而不假，總假觀。
一中一切中，無假無空而不中，總中觀。

南嶽三種止觀
漸次：初淺後深，如梯隥。
不定：前後更互，如金剛寶置於日中。
圓頓：初後不二，如通者騰空。

天台三種止觀
漸次：禪波羅蜜十卷。初淺後深，解頓行漸。隨他空。
不定：六妙門一卷。前後更互解，頓行或漸頓。隨自他假。
圓頓：摩訶止觀十卷。初後不二，行解俱頓。隨自中

修止觀前二十五方便
一、具五緣（一）持戒清淨：在家出家，大小不同。
（二）衣食具足：蔽形即足，隨食資身。
（三）閒居靜處：不作眾事，名無憒鬧。
（四）息諸緣務：生活、人事、工巧、伎術。
（五）近善知識：外護、同行、教授三種。

二、訶五欲（一）呵色欲：男女行貌、玄黃朱紫。
（二）呵聲欲：絲竹、環珮、男女歌詠。
（三）呵香欲：男女身香、飲食香等。
（四）呵味欲：飲食餚膳，種種美味。
（五）呵觸欲：男女身分及諸好觸。

三、棄五蓋（一）貪欲蓋：追昔五欲，忘失正念。
（二）嗔恚蓋：想他惱我，忿怒相續。
（三）睡眠蓋：心神昏塞，烏暗沉黑。
（四）掉悔蓋：作無益事，心中憂悔。
（五）疑蓋：非障理疑，乃障定疑。

四、調五事（一）調心不沉不浮：沉繫鼻端，浮安心下。
（二）調身不緩不急：挺動肢節，正頭直項。
（三）調息不澁不滑：氣息若調，則易入定。
（四）調眠不節不恣：不可苦節，復不可縱。
（五）調食不饑不飽：安身愈疾，處中得宜。

五、行五法（一）欲：欲離妄想顛倒，欲得禪定智慧。
（二）精進：持戒棄蓋，初中後夜勤行精進。
（三）念：念世欺誑可輕賤，禪定智慧可重貴。
（四）巧慧：籌量世間樂禪定，智慧樂得失輕重。
（五）一心：念慧分明，見世間可患，定慧可貴。

十乘觀法
一、觀不思議境：謂觀一念心具足三千性相，即空即假即中，更不前後，廣大圓滿，橫豎自在，故《法華經》云「其車高廣」。
二、真正發菩提心：謂依上妙境，發無作四弘誓願，愍己愍他，上求下化。經云「又於其上張設幰蓋」。
三、善巧安心止觀：謂體妙理，常恆寂然名為定，寂而常照名為慧。經云「安置丹枕」。
四、破法遍：謂以三觀破三惑，三觀一心，無惑不破。經云「其疾如風」。
五、識通塞：謂苦集十二因緣、六蔽、塵沙、無明為塞；滅滅因緣、智六度、一心三觀為通。若通須護，有塞須破。經云「其疾如風」。
六、道品調適：謂無作道品一一調停，隨宜而入。經云「有大白牛等」。
七、對治助開：謂若正道多障，圓理不開，須修事助，謂五停心及六度等。經云「又多僕從」。
八、知位次：謂修行之人知六即位次，既不生上慢，亦不生退屈。經云「乘是寶乘游於四方」。
九、能安忍：謂於逆順安然不動，策進五品而入六根。引經同前。
十、無法愛：謂莫著十信相似之道，須入初住真實之理。引經同前。

十境、三障、四魔

清規

天台大師立制法
夫新衣無孔，不可補之以縷；宿殖淳善，不可加之以罰。吾初在浮度中處金陵，前入天台，諸來法徒各集道業，尚不須軟語勸進，況立制肅之？後入天台，觀乎晚學，如新猿馬，若不控鎖，日甚月增。為成就故，失二治一，蒲鞭示恥，非欲苦之。今訓諸學者，略示十條，後若妨起，應須增損，眾共裁之。
第一、夫根性不同，或獨行得道，或依眾解脫。若依眾者，當修三行：一、依堂坐禪，二、別場懺悔，三、知僧事。此三行人，三衣六物，道具具足，隨有一行，則可容受。若衣物有闕，都無一行，則不同止。
第二、依堂之僧，本以四時坐禪、六時禮佛，此為恆務；禪禮十時，一不可闕。其別行僧行法竟，三日外即應依眾十時。若禮佛不及一時，罰三禮對眾懺；若全失一時，罰十禮對眾懺；若全失六時，罰一次維那。四時坐禪亦如是。除疾礙，先白知事則不罰。
第三、六時禮佛，大僧應被入眾衣，衣無鱗隴若縵衣悉不得。三下早集敷坐，執香爐胡跪。未唱誦不得誦，未隨意不散語話。叩頭彈指、頓曳屣履、起伏參差，悉罰十禮對眾懺。
第四、別行之意，以在眾為緩故，精進勤修四種三昧。而假託道場，不稱別行之意，檢校得實，罰一次維那。
第五、其知事之僧，本為安立利益，反作損耗，割眾潤己，自任恩情。若非理侵一毫，雖是眾用而不開白，檢校得實，不同止。
第六、其二時食者，若身無病，病不頓臥，病已差，皆須出堂，不得請食。入眾食器，聽用鐵瓦；薰油二器、甌椀匙筯，悉不得以骨角；竹木瓢染皮蚌，悉不得上堂。又不得摚觸己鉢，吸啜等聲；含食語話，自為求索；私將醬菜，眾中獨噉。犯者罰三禮對眾懺。
第七、其大僧小戒，近行遠行，寺內寺外，悉不得盜噉魚肉辛酒；非時而食，察得實，不同止。除病危篤，瞻病用醫語，出寺外投治則不罰。
第八、僧名和合，柔忍故和，義讓故合。不得諍計，高聲醜言、動色兩競者，各罰三十拜對眾懺；不應對者不罰。身手互相加者，不問輕重皆不同止；不動手者不罰。
第九、若犯重者依律治；若橫相誣，被誣者不罰，作誣者不同止。若學未入眾時過，眾主不受，學眾未攝故。彼自言比丘故入眾，來犯重誣他者，治罰如前。
第十、依經立方，見病處藥；非於方，吐於藥，有何益乎？若上來九制聽懺者，屢懺無慙愧心，不能自新，此是吐藥之人，宜令出眾。若能改革後，亦聽還。若犯諸制，捍不肯懺，此是非方之人，不從眾綱，則不同止。

太祖聖諭參用內典
夫叢林以安眾為務，安眾以清規為要；一無清規，將使師不師、弟不弟，兄友之義亦乖，法屬之情盡絕，佛法掃地矣，叢林云乎哉！不慧濫登講座，相從者頗眾。所謂大林之荊棘，大田之莨莠，何物無之？茍不預為耘斵，其疾嘉木、敗大本，為害者不小。然準佛法而治，無智者反迂而不信；憑官法而訟，有識者又恥而不錄。今皇法、佛法相參為用，謹遵洪武聖諭六條，高書於上，以內典之意，通釋於下，使知機者自知退避，何必待斧斤然後為快哉！
孝順父母：在家二親，生肉身之父母也；出家師長，生法身之父母也。生身父母之恩當報，法身父母之恩可忤逆乎？有違此諭者，不許共住。
尊敬長上：在家長上，伯叔兄長之類也；出家長上，師伯叔兄長之類也。在家長上宜尊，出家長上可慢乎？有違此諭者，不許共住。
和睦鄉里：鄉里，一鄉一里，比鄰之親友也；出家則以義而聚，天下四海孰非鄉里？其或不以六和處眾，而且鬬搆是非，自作教人，殊失融通之道。有違此諭者，不許共住。
教訓子孫：徒屬，出家之子孫也。先以世道教以義方，後以佛法鎔其性地。其有事徒如事師，視師如視徒，此絕倫理之人也，不許共住。
各安生理：世之生理，士農工商也。出世生理，繕性則資以三學，所謂戒定慧也；養身則助以四事，所謂飲食、衣服、臥具、醫藥也。佛制出家當依三法，一者循方持鉢，二者信心檀越淨施，三者依棲叢林說淨而受。有違此而別行生理者，不許共住。
毋作非為：遵前五諭，事事皆是；違前五諭，件件皆非。殺淫、欺妄、奸盜、詐偽，靡所不為矣。有違此諭，不許共住。

教觀目錄附石室藏書

[教觀目錄]

南嶽
《大乘止觀》(二卷) 唐末教典流散海外。本朝咸平三年，日本國寂照持此本至四明，慈雲得之，為作序云：初卷開止觀之解，次卷示止觀之行。
《四十二字門》(二卷)《 大品》四十二字，初「阿」後「荼」，南嶽用對四十二位。
《安樂行義》(一卷) 四明行皎遊方至南嶽福嚴，於藏中得此本歸，以示圓辯。其後北峯、石芝始獲開板。
《南嶽願文》(一卷)
《無諍行門》(二卷)
《三智觀門》
《次第禪要》
《釋論玄》(已上各一卷)

右《止觀》、《安樂行義》、《願文》有見本，餘不復見，惜哉！

天台
《法華玄義》(十卷)
《法華文句》(十卷)
《摩訶止觀》(十卷) 名圓頓止觀。
《禪波羅蜜》(十卷) 名漸次止觀。
《修禪六妙門》(一卷) 名不定止觀，智者為陳尚書令毛喜撰。
《光明玄義》(一卷) 解曇無讖譯四卷別行之本。
《光明文句》(三卷)
《菩薩戒䟽》(二卷)
《觀音別行玄義》(二卷) 釋《法華．普門》一品，別行部外。昔曇無讖勸河西王誦持愈疾，故智者特釋。
《觀音別行義疏》(二卷)
《請觀音經疏》(一卷)
《觀無量壽佛經疏》(一卷)
《觀心論》(一卷)
《金剛般若經疏》(一卷) 建炎二年，武林修悟將此疏入經為注。咸淳元年，南湖行靖等將天台法輪院科《金剛經》并疏刊板于寺。
《四念處》(四卷)
《彌陀經義疏》(一卷) 《金剛》、《彌陀》二疏雖曾入藏，而孤山淨覺謂是附托之文，唯神照法師嘗於法輪用此疏講，有宣賜本在東山藏中。
《禪門口訣》(一卷)
《覺意三昧》(一卷) 智者親撰。
《方等三昧儀》(一卷)
《法華三昧儀》(一卷)
《法界次第》(三卷) 已上皆親撰。
《維摩玄疏》(六卷)
《四教義》(四卷) 《維摩玄疏》離出之文。

右七十六卷，天聖二年慈雲奏入大藏。
《維摩文疏》(二十八卷) 為煬帝撰。荊溪略為十卷，但稱《略疏》，與前《玄疏》各行。
《淨土十疑論》
《觀心食法》
《觀心誦經法》
《觀心十二部經義》
《小止觀》

右共三十三卷未入藏。
《智度論疏》(二十卷)
《彌勒成佛經疏》(五卷)
《觀心釋一切經義》(一卷)
《彌勒上生經疏》(一卷)
《釋一切經玄義》(一卷)
《坐禪止觀》(一卷)
《仁王般若經疏》(二卷) 《天竺別集》云：元豐初得之海賈。
《禪門章》
《般舟行法》
《雜觀行》
《入道大旨》
《五方便門》
《七方便義》
《七學人義》
《一二三四身義》
《法門儀》
《禪門要略》(已上各一卷)

右四十一卷闕本。
慈雲《隨函錄》云：「《法華玄義》者，唯解首題，統明五時，廣辯八教，出世大意蘊在其中。《文句》者，以疏句分節經文。」荊溪云：「以由釋題，大意委悉，故至經文粗分章段。」隨部各有荊溪之記，猶五經之有正義也。《止觀》者，定慧之異名，《法華》之行門也。前《玄義文句》，皆明佛世當機得益之事，縱有托事附法觀心之文，非部正意。今《止觀》正是智者說己心中所行法門，自行因果，化他能所，無不具焉。荊溪以《輔行》釋之。
《目錄》云：今家有三種止觀。一曰漸次，謂解頓行漸，即禪波羅蜜是也。二曰不定，謂解頓，行或頓或漸，即六妙門是也。三曰圓漸，謂解行俱頓，即摩訶止觀是也。此三止觀對根不同，行相雖殊，俱依圓理而為宗本。唐梁肅刪止觀為六卷，文雖簡要，而修相多闕，覽者宜知。除智者親筆，餘皆章安於法輪之下，述為疏論也。
《唐書．藝文志》云：灌頂私記智者詞旨一卷，義記一卷，今未詳何文。
《釋籤》云：《止觀》、《禪門》、《淨名疏》等，各有餘分說未終者。文案：《止觀》云，智者於玉泉寺一夏敷揚，二時慈霔。雖樂說不窮，纔至見境，法輪停轉，後分弗宣。《輔行》云，大章第七，開為十境。至第七境，餘不復宣。後三大章及餘三境，時逼夏終，於茲罷唱。《次第禪門》，即《禪波羅蜜》，忽列十大章，於第六方便文中，注云：若論初禪已後，發諸禪定深妙境界，並在第七修證中說，此文皆悉不流通也。《淨名經》十四品，大師疏解，止〈佛道品〉，第八後諸品疏，乃是章安述而續之。

章安
《涅槃玄義》(二卷)
《涅槃經疏》(一十卷) 荊溪治定十五卷，今十八卷。
《觀心論疏》(二卷) 慈雲目錄云：考其所說，知入品位，然江浙名流或云疑偽。
《智者別傳》(一卷)
《國清百錄》(五卷) 別傳《百錄》是大師始終化迹。
《八教大意》(一卷)
《南嶽記》(一卷) 亡。
《真觀法師傳》(一卷) 亡。除亡本外，有二十卷入藏。

荊溪
《玄義釋籤》(十卷)
《文句記》(十卷)
《止觀輔行》(十卷) 今開二十卷。
《止觀義例》(一卷) 慈雲云：為初學難解及破異論。
《止觀大意》(一卷) 為司封李華出。
《維摩略疏》(十卷) 略智者《維摩文疏》。
《維摩廣疏》(六卷) 慈雲云：對廣文雖少殊，亦釋義宛合。
《金剛錍論》(一卷) 明涅槃佛性義。已上四十九卷，同入大藏。
《始終心要》
《十不二門》釋籤部外別行。
《止觀搜要記》(十卷)
《涅槃後分疏》(一卷) 亡。
《觀心誦經記》(一卷) 亡。
《三觀義》
《授菩薩戒文》亡。
《止觀文句》(一卷) 亡。
《華嚴骨目》亡。今東山有板二卷，是海東復還者。
《法華補助儀》
《方等補闕儀》

龍興皓師
《涅槃經註》

天台曠師
《心經疏》

華頂滿師
《涅槃記》(十二卷)

靈光敏師
《光明玄義記》

廣教彧師
《光明玄金鼓記》
《十疑論注》

石壁靖師
《觀經疏記》

奉先清師
《發揮記》釋《光明玄》略本。
《示珠指》釋《十不二門》。

孤山圓師
《首楞嚴經疏》(十卷)
《文殊般若經疏》(二卷)
《不思議法門經疏》
《阿彌陀經疏》小本
《四十二章經疏》
《瑞應經疏》
《無量義經疏》
《普賢行法經疏》
《般若心經疏》(上各一卷)
《遺教經疏》(二卷)
《闡義鈔》(二卷) 釋《請觀音經疏》。
《索隱記》(四卷) 釋《光明文句》。
《百非鈔》(一卷) 釋《涅槃疏》金剛身百非義。
《刊正記》(二卷) 釋《觀經疏》。
《發源機要記》(一卷) 釋《涅槃玄義》。
《垂裕記》(十卷) 釋《淨名略疏》二。
《表徵記》(一卷) 釋《光明玄》。
《三德指歸》(十卷) 釋《涅槃疏》。
《顯性錄》(四卷) 釋《金錍》。
《正義》(一卷) 釋《十不二門》。
《摭華鈔》(二卷) 釋圭峯《蘭盆疏》。
《西資鈔》(二卷) 釋自撰《彌陀疏》。
《谷響鈔》(五卷) 釋自撰《楞嚴經疏》。
《析重鈔》(一卷) 釋自撰《文殊般若經疏》，大論析重令輕取此義。
《詒謀鈔》(一卷) 釋自撰《心經疏》。
《閒居編》(五十一卷)

孤山年二十一，始學于奉先清師。及二年奉先亡，遂往孤山杜門養病，年四十七而化，於二十四年著書百二十卷，勤矣！

寶雲
《觀經疏記》石芝云：四明承用其義於《妙宗鈔》中，故無可傳之文。
《光明玄贊釋》
《光明句備急鈔》指南云：請尋寶雲《備急鈔》。

四明
《觀音別行玄記》(二卷)
《觀音別行疏記》(二卷)
《光明玄續遺記》(三卷)
《光明文句記》(六卷) 廣智續記《讚佛品》。
《觀經疏妙宗鈔》(三卷)
《十不二門指要鈔》(二卷)
《扶宗記》(二卷)
《十義書》(三卷)
《觀心二百問》(一卷)
《解謗書》(三卷)
《修懺要旨》(一卷)
《光明懺儀》(一卷)
《大悲懺儀》(一卷)

石芝撰《四明教行錄》，備載別理隨緣，融心解，消伏三用，起信論融會章，義例境觀及問答等文。

慈雲式師
《金光明護國儀》依《百錄》本。
《請觀音懺儀》
《往生淨土懺儀》
《熾盛光懺儀》
《小彌陀懺儀》
《法華三昧懺儀》
《天竺別集》
《金園集》《靈苑集》、《采遺集》附。

辯才淨師
《圓事理說》

天竺杲師
《指源集》

淨覺岳師
《金剛般若疏》(二卷)
《指歸記》(二卷) 釋自撰《彌陀疏》。
《發軫鈔》(三卷) 釋自撰《金剛般若疏》。
《熏聞記》(五卷) 釋自撰《楞嚴文句》。
《彌陀經新疏》(二卷)
《楞嚴文句》(三卷)
《楞嚴說題》
《楞嚴集解》(十卷)
《還源記》(一卷) 釋孤山《四十二章經疏》。
《助宣記》(二卷) 釋孤山《遺教經疏》。
《文心解》(二卷) 釋《十不二門》。
《智論樞》節《大論》之文。
《淨名精英》
《雜錄名義》(二卷)
《禪門樞要》
《義學雜編》(六卷)
《毗曇賢聖圖》
《起信梨邪生法圖》
《抉膜書》
《止疑書》
《十諫書》
《雪謗書》
《施食須知》
《諸經義題》
《如意輪課法》
《涅槃禮讚文》
《楞嚴禮懺儀》
《羅漢禮讚文》
《南山禮讚文》
《苕溪講外集》(二卷)

廣智賢師
《遺編》(一卷)
《闡幽志》釋《光明玄》。

神照如師
《普賢行法經疏》(二卷) 至十種境界而止，法真咸法師續成之。
《仁王懺儀》

扶宗忠師
《扶宗集》(五卷)
《二師口義》(十卷)

法真咸師
《光明十願王》
《三慧論》

樝菴嚴師
《龍王法印經疏》(一卷)
《安樂行注》
《空品注》
《心經注》
《玄籤備檢》(四卷)
《文句箋難》(四卷)
《止觀助覽》(四卷)
《或對》

慈辯諫師
《議方便品題》

神智義師
《順正記》(三卷) 釋《光明玄義》。
《新記》(七卷) 釋《光明文句》。
《往生記》(四卷) 釋《觀經疏》。
《圓通記》(三卷) 釋《十不二門》。
《寓言記》(四卷) 釋《金錍》。
《集解》(三卷) 釋《四教儀》。
《纂要》(六卷) 釋《義例》。
《三部補註》(十四卷)
《搜玄》(三卷) 釋《出教義》。

車溪卿師
《秘蜜王》

慧覺玉師
《行法經疏》(二卷)
《祖源記》(三卷) 釋自撰《行法經疏》。
《雜珠記》(二卷) 釋孤山《無量義經疏》。
《尊勝懺法》

智涌然師
《宗圓記》(四卷) 釋南嶽《止觀》。
《樞要記》(二卷) 釋《十不二門》。
《虎溪集》(八卷)
《功德天懺儀》

假名湛師
《淨業記》(四卷) 釋《觀經疏》。
《護國記》(四卷) 釋《光明玄義》。
《金剛集解》(二卷)
《假名集》(十卷)

思溪煥師
《圓覺疏》(二卷)
《安樂記》(一卷)
《百章教義》
《諸天傳》(一卷)

竹菴觀師
《楞嚴集解》
《楞嚴補註》
《蘭盆補註》
《圓覺手鑑》
《金剛通論》
《金剛事苑》
《山家義苑》
《竹菴草錄》

清辯齊師
《頂山記》釋《戒疏》。

澤山咸師
《菩薩戒疏註》(三卷) 破《頂山記》。
《金剛辯惑》(一卷)
《法華撮要》(一卷) 經音訓。
《復宗集》(二卷)

山堂性師
《山堂集》(五卷)

高麗觀師
《四教儀》依章安《八教大意》刪補。

四明吉師
《金錍註》

神悟謙師
《顯妙解》釋《十不二門》。

妙悟最師
《評謗》評淨覺《雪謗》之謬。

圓通梵師
《會宗集》

桐江瑛師
《註心經》
《三珠論》
《淨土修證儀》世人念「阿彌陀佛真金色」之偈，出此儀文。

景德雲師
《翻譯名義》七卷)

證悟智師
《攻瑛集》追破桐江之說。
《十種境界義》

車溪榮師
《大部決疑》四卷)

浮石閔師
《憲章集》(五卷)

仙潭倫師
《精微集》
《金剛疏》(二卷)

佛照堅師
《大雲請雨經疏》(一卷)

草堂元師
《義例隨釋》(六卷) 破神智《纂要》之說。
《輔贊記》(一卷) 教義。

吳興穎師
《宗元錄》

月堂詢師
《圓宗解》(一卷) 破《虎谿集》，并書與赤城益師議其事。

四明照師
《註天台別傳》

梓菴倫師
《教儀》

虛堂空師
《宗極論》

南湖因師
《草菴錄》

止菴蓮師
《教儀》

寶嚴韶師
《指南集》

環菴樞師
《教儀》

鏡菴遷師
《隨錄》教義。
《宗源錄》

慈室雲師
《圓覺直解》(三卷)

北峯印師
《金剛新解》
《釋金剛彌勒偈》
《教儀》

逸堂登師
《圓頓宗眼》
《金錍十義》
《教儀》

柏庭月師
《仁王疏記》
《楞嚴玄覽》
《金剛會解》
《圓覺略釋》
《楞伽通義》
《簡境十策》
《四部格言》
《金錍義解》
《宗教玄述》
《緒餘》
《十類因革論》
《附鈔箋要》節《指要》精義。

武林度師
《指要鈔詳解》(二卷)

夢堂噩師
《高僧傳》

越溪澄師
《心經科註》(一卷)
《彌陀註解》(一卷)

東湖磐師
《佛祖統紀》(五十卷)
《水陸儀文》(七卷)

岱宗泰師
《佛法金湯》

桐洲坦師
《楞嚴集註》(十卷)

全室泐師
《心經註》(一卷)
《金剛經註》(一卷)
《楞伽經註》(四卷)

法雲洽師
《金剛附錄》(二卷)

愚谷慧師
《法華註》(七卷)

天竺如師
《法華科註》(七卷)
《大明法數》(五十卷)

心源瀞師
《教乘法數》(四卷)

蘧菴佑師
《彌陀略解》(一卷)
《淨土指歸》(二卷)

百松覺師
《淨土夢譚記》(一卷)
《法華披荊鉞》(一卷)
《楞嚴百問書》(一卷)

象先清師
《楞嚴圖旨》
《法華圖旨》

石室藏書

儒部
《顧歡傳》見《南北史》。
《項斯集》
《江東天籟》劉知過著。
《周易傳義》董楷錄。臨海人，寓天台。
《讀書手抄》黃宜著。
《竹溪文集》徐大受著。
《靈墟集》周伯煥著。
《始豐稿》徐一夔著。
《新山稿》曹文晦著。
《輟耕錄》
《書史會要》
《說郛》
《四書備遺》俱陶宗儀著。
《莫菴集》桑澤卿著。
《樂全集》杜甯著。
《介軒集》夏塤著。
《葩經或問》魯穆著。
《禮記日抄》杜甯著。
《讀書備志》范理著。
《留鶴稿》潘禎著。
《石壁稿》龐泮著。
《赤城集》夏鍭著。
《台嶺》、《蔭松集》王𦙍東著。
《樂府集》陸淞著。
《訓兒錄》曹祺著。
《禮記集解》賈蒙著。
《溪齋墨稿》奚國賢著。
《得靜集》許嗣著。
《北征稿》朱文中著。
《玉堂吟稿》朱思平著。
《友橘稿》曹宜約著。
《有竹稿》曹筠軒著。
《裨政叢說》夏塤著。
《石梁吟稿》楊澤著。
《丹城稿》范理著。
《竹窗稿》陳宏著。
《貽笑集》朱雪著。
《篐桶錄》
《存華錄》俱潘球著。
《玉霄吟意》潘淵著。
《碧天藁》貢士裘致中妻著，自號碧天道人。

仙部
《胎息術》葛玄授從孫洪。
《抱朴子註》陶弘景隱台東閬風里（屬甯海）。
《登真隱訣》陶弘景撰。
《神仙可學論》吳筠撰。
《坐忘論》司馬承禎著。
《天隱子》同上。吳立夫序，見吳集及《文章辯體》。
彭仲堪《丹訣》
《天台小錄》徐靈府著。
《詮太平經三十篇》閭丘方遠。
《王氏神仙傳》杜光庭著。
《悟真篇》
《金笥寶錄》
《金丹四百字》俱張伯端著。
《靈寶秘籙》王茂端著。
《修真詩》祝通玄撰。
《足菴語錄》王中立著。
《主父果詩集》見《崇文總目》附。
《醉醒子》王佺著。佺，松門人，少瞽，遇華頂異人以祿命，馳聲江湖八十餘年，刻期而化。
《方脈指要》王良明著。臨海人，嘗至天姥寺，遇白衣仙致書，尋化為鶴，醫道遂通神。

志部
《山記》唐僧神邕著。
《赤城舊志》陳耆卿修。
《天台圖經》宋之瑞著。
《天台縣志》陳紱、陳木修。
《天台勝蹟錄》潘瑊輯。
《台山靈異錄》龐櫟輯。
《遊天台山志》王士性著。
《天台志稿》曹宜約著。
《遊天台山記》王亮撰。
《天台勝紀》邑令李素輯。
《祥符舊志》不知修者姓氏。《圖經》所引。今亡。

蘇州府靈鷲寺湛泉和尚助英洋貳拾元
天台山國清寺靜修和尚助英洋壹拾元

光緒十九年桂月天台山真覺寺敏曦謹募

天台山方外志卷第七終

天台山方外志卷第八

高僧考第九

[高僧考序]
台山之僧，自晉迄今千有餘年，何翅數千百人？然高而不名者，既潛光而弗聞；名而不高者，又寡德而不志。矧不高不名，何可紀極？故知僧史之取材，良難乎其人也。今徧採諸書名德俱著者共若干人，或台教之雲仍，或禪宗之子弟，皆足光表法門，規模後學，信無愧於山靈者也。

教

陳

仙城慧命禪師
天台仙城人。參南嶽思大禪師，聞說三觀，深悟玄旨，得無礙辯，說法如瀉。將終，誡門人精進淨行；眾忽見阿彌陀佛與大士來迎，即隨佛向西升空而去。《統紀》

隋

國清智越禪師
南陽人。出家遊方，至金陵遇智者，北面受業。五門六妙莫不深達，誦《法華》至滿萬部。智者晚歸台嶺，付以四眾。二十年間循循善誘，德量寬曠，學者歸心，所居之處瓶水自滿。自晉王造國清寺及登帝位，山中每遣僧使奉啟致賀，必以師名居首。上虛己加敬，若智者在日無異。大業十二年十一月二十三日告眾為别，右脇而逝。風淒雲慘，地動山頹，天雨異花，一境冥晦。《統紀》

國清智璪禪師
臨海人，張氏。初投安靜寺出家，聞智者為世良導，即往請業。行法華三昧，至二七日見九頭龍從地而起，上昇虛空。智者釋曰：「此表九道眾生聞《法華經》，將破無明入法性空耳。」師尋常行道，見鬼不懼，食毒不傷。大業元年煬帝巡幸揚州，師自國清啣使命至行在所。引見內殿，賜坐慰勞，遣通事舍人盧正方送還山，為智者設千僧齋，度一百人。師前後八入參覲，主上每加異禮。唐貞觀十二年無疾正坐入滅，壽八十三。《統紀》

國清智晞禪師
穎川人，陳氏。年二十投智者剃度，稟受禪訣，旦夕研心，不見倦色。智者入滅，受命居佛隴。時眾行三昧者頗盛，殿堂展闢，制度嚴整，唯香爐臺未架。當香爐峯多檉柏木，師欲伐用，眾疑神所據。夜夢神送疏舍木，遂遣伐之。寺眾法雲欲峯頂禪坐，師止之曰：「汝道力微弱，山神剛猛，不宜往。」雲不從。甫留一夕，神現形，驅令還。初智者勸沿江居民簄梁為放生池，歷年未久，復行漁捕。師與章安禮智者塔，焚香呪願。有漁人見僧立簄，意謂墮水者，乘舟往救，忽不見。居人覩驗，遂停採。時羣獸眾鳥翔集，屢日不止。東山銅鐘忽響震山谷，師曰：「此召我也。」乃香湯沐浴，趺坐，執如意說法。良久，寂然無聲。眾方號泣，復啟目誡之曰：「有生必滅，甯足為悲？」或問生處，曰：「據吾夢驗在兜率，宮殿青色，居天西北。見吾先師，侍左右者皆坐寶座，惟一空座。吾詢所以，答云：『卻後六年，頂法師當昇此座說法。』」師嘗往阿育王寶塔禮八萬四千拜，感紫文印手，方整明瑩。臨終告弟子曰：「眾聖印吾，我今往生內院矣。」忽聞弦管之聲，即趺坐而化。《統紀》

國清法彥禪師
清河張氏。陳大建十年，侍智者於天台，授禪那之旨。寂坐林間，不居房舍，常入定七日方起。智者證之曰：「如汝所說，是背捨觀中第二觀相。」山神數嬈試之，恬不為動。專修禪法，三十餘年常坐不臥。隋大業七年二月，於國清寺趺坐而化。《統紀》

佛隴等觀禪師
富陽孫氏。受心觀於智者，居天台，常誦《法華》。貞觀九年冬，餘杭法忍寺請師講演。明年正旦有王服者至，稱臯亭廟神，來謁師曰：「禪師昨過廟庭，適弟子巡遊，不及奉迎，今故遠來，專求戒法。」師即索爐燃香為授菩薩大戒，禮謝而退。明日夜半，沐浴更衣，面西趺坐，稱三聖尊號及智者號各百餘聲。復為惠法師說三觀法門，且云：「此吾親承大師口說。」言畢而終。《統紀》

華頂般若禪師
高麗人。開皇十六年來詣佛隴求禪法。未久有所證悟，智者謂之曰：「汝於此有緣，須閑居靜處，成辦妙行。華頂峯去此不遠，是吾昔頭陀之所住，彼進道必有深益。」師即遵奉明誨，宴坐十六年未嘗下山。忽一日往佛隴，有三人侍行，須臾不見。次至國清告別同志，居數日，無疾而化。龕出寺門，開眼示別，至山閉目如故。《統紀》

國清慧威禪師
不知何許人。依智者學心觀，頓獲開悟。後受遺託造國清寺，凡所建立効力為多。密行殊常，人不能測。《統紀》

佛隴慧辯禪師
不知何許人。稟姿聰悟，聞智者開演觀道，默識無遺，如水傳瓶，一滴不漏。後於佛隴會別大眾，架木成樓，舉火焚軀，用報佛德。煙籠林木，舍利交凝。《統紀》

佛隴慧燄禪師
不知何許人。聞智者說法，即入深定。一坐旬日，率以為常。所居三寶神光夜照。《統紀》

佛隴慧普禪師
不知何許人。早親智者聞深禪法，常行法華三昧。感普賢乘大白象，放光照身，忽然悟入。《統紀》

國清智寂禪師
不知何許人。雖無事蹟可尋，亦皆當時得道英契。嘗撰《智者別傳》。章安所撰者，蓋用師本稍加增益，遂行於世。《統紀》

國清道修禪師
無傳

國清師諫禪師
無傳

國清如朗禪師
無傳

佛隴慧綽禪師
《別傳》云：大師時居佛隴，年既失稔，共綽種苣拾橡，安貧無戚。

唐

佛隴大志禪師
會稽顧氏子。發蒙出家，師事天台智者。智者見其形神洒落，高放物表，取名大志。誦《法華經》，索然閑靜，音聲清轉，聽者忘疲。後於廬山甘露寺行頭陀行。有時投身猛獸，彼皆避去。餐粒或盡，惟以餅果繼命而已。如是七載，禪誦不休。晚住持福林寺。會大業中屏除佛教，慨大法陵遲，遂身著孝衣，於佛堂中慟哭三日，誓捨形骸申明正教，即往東都上表曰：「願陛下興隆三寶，貧道當然一臂於嵩岳，用報國恩。」帝許之，遂設大齋，七眾通集。師絕糧三日，登大棚中，布裹其臂，灌之以蠟，如炬燃之。光照巖岫，晃然大明。眾見苦行，痛入心髓，而志形色不變，或誦經文、或讚佛德、或為眾說法，聲聲不絕。燒已下棚，跏趺入定，七日而卒。《神僧傳》

佛隴法智禪師
具〈蓮宗考〉。

佛隴智通法師
具〈蓮宗考〉。

佛隴明曠禪師
天台人。依章安稟教觀，廣化四眾，專誦《法華》。章安撰《八教大意》，師首於三童寺錄受。平時著述甚多，今所存《心經疏》耳。《統紀》

義興善伏禪師
具〈蓮宗考〉。

焦山神邕禪師
字道恭，晉太尉蔡謨之後，世居越之諸暨。在襁褓中聞唱經聲，即凝神靜聽。年十三入道，開元二十六年奉勅得度。既而依左溪學止觀、《法華玄義》，五夏敷演，聽者服悅。天寶中遊長安，公卿問道，結轍而至。安史反亂，振錫東歸。道出襄漢，有著作郎韋子春，學贍氣剛，與之酬酢。子春墮負，滿座驚服。中書舍人苑咸歎曰：「師可謂塵外摩尼、論中師子！」大歷初，中岳道士吳筠造論毀佛，觀察使陳少遊請決之。師約吳筠面論邪正，旗皷纔臨，筠已敗北。遂著《翻邪論》三卷以攻餘黨。師居左溪日，嘗著《天台山記》，全本亡。今《赤城志》并《天台縣志》等書指神邕山記者，特少小耳。

佛隴大義禪師
蕭山徐氏子。七歳授經傳，日誦數千言。年十二入道于山陰靈隱寺。中宗登位，覃恩度人；試誦《法華》，中選第一。開元中，因喪親，入佛隴閱大藏，以益冥報，遂謁左溪，稟受止觀，大悟玄旨。常誦《法華》、《涅槃》、《大小戒本》以為正業。臨終之日，眾聞絃管之聲，議者謂天帝迎請誦經之相。《統紀》

國清清觀尊者
臨海人也，姓屈氏。初誕彌月，足指間有幕蹼相著，佛經所謂網縵相也。迨為童儒，神俊挺然，乃有出塵之志。遂詣國清寺投元璋律師，執侍缾鉢。年十八納形俱法，良由善根深植，悟解天然，台嶺教文洞明，三觀兼得深定，神異通感皆莫我知。少覽百家，彌通三教；仍善屬文，長於詩筆，凡其邦伯輶軒皆嚮風造謁。觀則持重若嚴君，見則畏伏，秪就几杖以待。貴士或施財寶，皆迴入常住，罄無私畜。或曰：「貴人所施皆充別施，何不己用耶？」對曰：「恨未能捨頭目，况世財乎？」《神僧傳》

佛隴智度禪師
無傳。

佛隴良湑禪師
師至行。無傳。

佛隴敬文法師
師至行。無傳。

佛隴光韶法師
師至行。無傳。

佛隴維蠲法師
師至行。無傳。

佛隴道暹法師
天台人，大歷中入京傳教，盛有著述。能於虛空遊行往來，時謂有神足之證。

國清文舉法師
婺州東陽張氏。貞元三年勅度得戒，晝夜翹勤，遂登講訓。次通《法華經》疏義，得智者之膏腴。舉身量六尺餘，其形如山、其貌如玉，靜若止水、動如浮雲，目不迥視、口無戲言，四威儀中無非律範，丹丘二眾仰為繩準。其奔走他方聽受者，與佛窟則公禪道並驅而相高也，尋勅為國清寺大德。先是，智者大師答隋煬帝問，立七日金光明道場。每年九月遐邇征鎮侯伯，差人送供。事既無礙，黑白二眾無遠不屆。人纔填委，飲食闕焉，典座僧患之。大和中，主事僧清蘊咨謀於舉，置寺莊田十二頃。自此光明會不聞告乏，舉之功歟！以會昌二年五月化去，門人幼清立塔於寺之西峯。春秋八十三，僧夏五十五。韓乂為碑頌德也。《神僧傳》

佛隴敬休法師
師正定。無傳。

佛隴慧凝法師
師正定。無傳。

佛隴處原法師
師正定。無傳。

佛隴玄廣法師
無傳。

慧光宗昱法師
師淨光。居國清。

勝光瑞先法師
師昱師。居天台。

五代

崇法願齊法師
錢塘人。吳越國時，賜號崇法。初傳淨光之道，精研止觀；後參韶國師，發明玄奧。周顯德初，螺溪居民張彥安詣淨光曰：「家居東南里所，陰晦之夕，必有鬼神吟嘯、敲擊鐘皷之聲；又嘗夢龍遊其地，非愚民所居，願以奉師。」師往視之，見山水秀異，謂眾曰：「此伽藍地也。夢龍遊者，豈龍樹之道將興於此地耶？」因納之。願齊初為法華紹巖弟子，聞其事以白師，輟眾施三萬為建法堂厨屋。覆苫累塊悉尚素朴，蓋稟師之誡也。既成，淨光與學徒俱往。既而雲居韶國師為疏於漢南王（忠懿王子），即施財，架懺堂諸屋以廣之。見錢儼撰《傳教碑》及《傳燈》

高麗諦觀法師
高麗國人。初吳越王召淨光法師講經，因及台教流散海東事，於是王遣使致書，以五十種寶往高麗求之。其國令諦觀來奉教乘，而《智論疏》、《華嚴骨目》、《五百門》等禁不令傳；且戒觀師於中國求師問難，若不能答，則奪教文以回。觀師既至，聞螺溪善講授，即往參謁。一見心服，遂禮為師。嘗以所製《四教儀》藏於篋，人無知者。師居螺溪十年，一日坐亡。後人見故篋放光，開視之，唯此書而已。由是盛傳諸方，大為初學發蒙之助云。

宋

通鑑知廉法師
賜號通鑑，久學螺溪。以其師崇建殿宇，將永歲寒之績，為請彭越公錢儼（忠懿王弟）作《傳教院碑》於螺溪。時太宗雍熙三年也。

常甯契能法師
永嘉人。神悟謙公之師。得教旨於昱法師，主天台常甯，講道不倦。自智者而來，以鑪拂傳授為信，至師嫡承為十四代。晚年以授扶宗忠師，扶宗曰：「吾得法廣智矣，敢辭。」師乃藏之。天台道場遂不復傳。

天竺慈雲大師
師諱遵式，字知白，甯海葉氏。初依東山義全出家，年二十往禪林受具戒。繼入國清，普賢像前燼一指，誓傳天台之道。雍熙元年，從學寶雲。道中夢老僧謂曰：「吾文殊和上也。」及見寶雲，正所夢僧，即北面受業。寶雲滅後，乃反天台以苦學。感疾至於嘔血，毅然入大慈佛室，用消伏呪法自咀曰：「若四教興行在我，則其疾有瘳；不爾，則畢命於此。」至三七日，聞空中呼曰：「遵式不久將死！」師益不懈。五七日，見死屍盈室，踐之而行，其屍即沒。滿七七日，空中聲曰：「十方諸佛增汝福壽！」其夕寐見一巨人，持金剛杵，以擬其口。又嘗親見觀音，垂手於師口引出數蟲；復舒指注甘露於口，身心清凉，宿疾頓愈。頂高寸餘，手長過膝，聲若洪鐘，肌如白雪。初住寶雲，次歸天台。所住東掖有白鶴廟，居民甚神之。師與授戒，改祭為齋，神與民皆聽命，乃為著〈野廟誌〉以誡之。師嘗夢居母胎十二年，及受請住杭之昭慶，果應其數。剌史薛顏復以靈山命師居之。將終，作「謝三緣」詩，謂謝徒屬、絕賓友、焚筆硯也。或扣其歸，對以寂光淨土，至夜，奄然坐逝。師善屬詩，江州太守許端夫序其詩曰：「慈雲之詩，文貫於道，言切於理，酷似陶彭澤。昔貫休作《禪月集》，初不聞道，而才情俊逸，有失輔教之義。中庸子作《閒居編》，言雖鳴道，而文句闒冗，有失詩人之體。慈雲則不然，文既清麗，理亦昭顯，雅正簡淡，有晉宋之風。蓋其道業宏大，故詩之名不行世間也。」

法真處咸法師
天台王氏子。母夢白雲自天西來，入室內化為白馬，因而有娠。七歲入國清出家，十四受具，即自歎曰：「佛法廣大，若不力學，何能見道？」乃入天封閱藏，經三年而畢。及往神照，深悟教旨，恭默自遜，人莫能測。初住赤城崇善，姑蘇李庭芝將守台，夢神人曰：「公典天台，五祖臺下有龍頭九九和尚，宜就見之。」至郡諮詢，莫知其說。閩士陳白曰：「天台五祖居赤城，今咸師住此。生於丙辰九月九日，其龍頭九九之謂乎？」庭芝大愕，即往謁見，為深談出世道，芝有契會。以寺宇隘陋，謀遷之，庭芝首捐金帛，乃遷就東南地。開基之日，獲銅磬於土中。少師李公尤尊敬，請主白蓮，奏賜「法真」之號。居山五十年，登門受道萬數。元祐元年正月，法皷擊之不鳴者七日。至七月告眾曰：「二十三日吾將行矣！」遜唱衣盂，飯眾為別。戒侍者：「晨鐘鳴，當告吾。」至時徐起趺坐，寂然而化。

靈鷲有嚴法師
具〈蓮宗考〉。

佛隴寶纖法師
無傳。師嗣神照。

佛隴擇卿法師
天台人。天資聰敏，博學強記，受學於上竺慈辯。嘗曰：「四明之意吾已得之，唯起教觀信之未及，然不敢不信也。」生平未嘗屈節豪貴。聚徒三百，施者自來。平時喜茶；臨終之頃，謂門人曰：「晨鐘即來報。」至時，啜茶一甌，書偈而化。

佛隴法麟法師

佛隴應通法師
二師皆嗣有嚴法師。

佛隴淨侁法師
師嗣白蓮卿法師。

崇善中益法師
早親智涌法師，深境觀，富辯說，人以是驚服焉。主赤城崇善法席，講貫之餘，即入禪懺。旦夜以繼，未嘗少間。錄智涌教義，號《虎溪集》。

螺溪元悟法師
居螺溪，嗣蒙泉源法師。

無相善勤法師
天台人。無相以主席請於郡，時以師高行為之舉。以眾不足容，別遷勝地，增建棟宇。時謂安清淨眾、講妙教觀，宜天人之交助也。

左溪志昭法師
居左溪。述《釋迦譜》，稱躬稟叔父鎧菴微旨。及編次《歷代宗承圖》，後學於是有考。
傳燈議曰：「台教正統，智者而下，訖螺溪凡十二世，皆弘道兹山。自寶雲傳教，四明法智中興之後，是道廣被海內，而四明三吳猶為繁衍，台山者始漸寖微。亦猶佛教盛傳震旦，而西域是後終晦而不明。然宋末至大元、訖皇明永樂間，而台教弘法不絕者，猶有一綫之可繼；至弘正後，則此道絕聞。豈惟兹山，即海內之學佛者，言台教則莫知誰何。豈白雪陽春，唱高和寡耶？抑人情澆漓而好為異端耶？佛言，法將滅時，則《般舟三昧經》先滅，以是經三昧難信難行故也。以此而推，則台教之不隆於末世也宜矣！」

天台居昱法師
錢塘人，郭姓。七歲扣疑於林逋，書如夙諷。丱角禮僧願隆，誦《法華經》七日而周，夏竦表為沙彌。天聖四年卒，後二年啟棺，貌如生。昱善為詩，有「松聲和雨聽，山色帶雲看」之句。

永慶知白法師
居永慶院。□侍郎簡記行業云：「天台僧獨知白為可紀。」東掖慈雲大師，字知白，且與同時，豈即是耶？今姑存之。

天台元照法師
錢塘人，唐姓，字湛然，號安忍子。深明教律，四方宗之。少遊天台，度石橋合掌誦經，想方廣而度者三。復達宴坐峯誦經，失足幾墮，如人扶之而免。與蔣之奇、楊傑諸人為方外交。劉燾作〈行業記〉。

明

妙峯真覺法師
蘇之崑山人，俗姓王氏。居徑山傳衣菴。初出月亭法師之門，亭無專宗，與師志別。由是深究性具之旨，而遙宗四明，猶北齊之悟明中論，以龍樹為師。入門有自，世人無足以派別議之也。師梵相奇古，言論風采如大火輪聚，不可攖觸，真東南無畏光明幢也。自嘉靖甲子歲以道化台南，至己丑，二十六年間，歲無虛席。而台人之佛性種子，種而與熟、熟而與脫者，師之功居多。宜其配位祖堂，為百世之宗師焉。所著述有《淨土夢譚記》、《有門頌解》、《法華披荊鉞》、《楞嚴百問書》如干卷。《法華玄義》、《玄義記》、《法華文句》、《文句記》、（摩訶止觀》、《止觀記》共百餘卷，各庋函部，師皆會集成帙，以圖剞劂，獨《法華玄記》得遂厥志耳。師常修隨自意三昧，每遇病境，止觀之功逾勵。臨終作〈三自省〉喚醒主人翁，則正念如城，不可動亂也。〈三自省〉：「一曰：唯某甲，一念三千，剎那九世，汝知之乎？即促而延既如此，即一而多又如彼，胡不體取無生、了無死乎？二曰：唯某甲，實心繫實境，實緣次第生，實實迭相注，自然見實理。此吾宗之心訣也，汝知之乎？平日解行，正在今日；懸崖撒手，慎弗放逸！三曰：唯某甲，汝不聞仙潭〈垂終偈〉乎？『自是無家可得歸，雲邊有路許誰知？溪光搖落西山月，正是仙潭夢斷時。』即仙潭夢斷是妙峯夢斷，無歸而歸，汝宜無忘夙願也！」具見馮太史所撰塔銘。

象先真清法師
長沙湘潭羅氏子。年十五補邑諸生，十九出家依南嶽寶珠薙染。二十五從寶珠禮補陀，續遊天台，愛兹山幽曠，多聖賢居止，遂剪茨以居。是後雖往來吳會，而無時不夢寐名山。蓋師夙稟台教，仰智者之風，巖棲谷飲，固其志也。始居華頂之深雲菴，繼閱大藏於萬年寺，修《大彌陀懺》於天柱峯。率以千日為期，其他受請不與焉。師為人英卓溫厚，雖親禪觀，尤重毘尼；而虛己從人，則無德不師，無善不采，故為四方之所推重。講席頻開，學徒雲集，誠叔世之津梁也。示滅於嘉禾之龍淵寺，弟子如惺塔師於天台雲居之南隴。袁職方有塔銘，言行狀甚詳。

禪宗

唐

佛窟巖遺則禪師
京兆人，長孫氏。初謁牛頭山忠禪師，大悟玄旨，乃曰：「天地無物也，我無物也，雖無物而未嘗無物也，此則聖人如影、百姓如夢，孰為死生哉？至人以是能獨照，能為萬物主，吾知之矣。」遂南遊天台，隱於瀑布之西嶺。元和中，慕道者日至。有弟子可素，遂築室廬，漸成法席，「佛窟」之稱，自師始也。僧問：「如何是那羅延箭？」師曰：「中的也。」忽一日告門人曰：「汝其勉之！」閱二日，跏趺而寂。後三年塔全身於本山。唐韓又有碑銘存國清寺。

雲居智禪師
居雲居。僧問：「見性成佛，其義云何？」師曰：「清淨之性本來湛然、無有動搖，不屬有無、淨穢、長短、取捨，體自翛然，如是明見，乃名見性。性即佛，佛即性，故曰見性成佛，此是極究竟處。若云我能了、彼不能了，是大病；作無凡聖解，又屬撥無因果見；有清淨性可棲止解，亦大病。然清淨性中雖無動搖，具不壞方便應用，及興慈運悲，如是興運之處，即全清淨之性，可謂見性成佛者矣。」

溈山靈祐禪師
福州長谿趙氏。年十五出家遊方，至國清寺受戒。與寒山、拾得往松門，夾道作虎吼三聲，溈無對。寒曰：「自從靈山一別，迄至於今，還相記麼？」溈又無對。拾拈杖曰：「老兄喚這箇作什麼？」溈又無對。寒曰：「休，休，不用問他！自從別後已三生作國王來，總忘却也！」後參百丈懷海禪師悟道，仍受百丈囑，住溈山。

平田普岸禪師
釋普岸，姓蔡氏，漢東人也。得法於百丈懷海禪師。大和年中謂眾曰：「吾山水之遊未猒，諸人勿相留滯。天台赤城，道猷曾止；華頂石梁，智者降魔。將遊之也。」自襄陽邐迤而來，從沃洲天姥入天台之西門，得平川谷中，峯名大舍，號曰平田，結茅居之。未幾，見虓虎乳子，瞪目而視岸，岸以杖按其頭曰：「貧道聞此山是神仙窟宅，羅漢隱居。今欲寄此安禪，檀越勿相驚撓。」經宿，領子而去。以大和七年營構丈室，八年春，禪侶輻凑。眾力義成此院，號平田焉。會昌三年七月告眾入滅，春秋七十四度。弟子全亮，俗姓陳氏，悟師之道，得鳳之毛一人。唯約在上元入滅，肉身不朽，岸遷塔於是山之前。臨濟訪師，到路口，先逢一嫂在田使牛，濟問嫂：「平田向甚麼去？」嫂打牛一棒曰：「這畜生到處走，路也不識！」濟又曰：「問你平田路向甚麼處去？」嫂曰：「這畜生五歲尚使不得！」濟心語曰：「欲觀前人，先觀所使，便有抽釘拔楔之意。」及見師，師問：「你曾見我嫂也未？」濟曰：「已收下了也。」《神僧傳》

國清一行禪師
釋一行，俗姓張氏，鉅鹿人也。早歲不羣，聰黠明利，有老成之風，讀書不再。師事普寂禪師，因窮《大衍》，求訪師資。至國清，聞僧於院中布算，其聲蔌蔌，既而謂其徒曰：「今日當有弟子求吾算法，已合到門，豈無人導達耶？」即除一算，又謂曰：「門前水西流，弟子當至。」一行承言而入，稽首請法，盡授其術。玄宗詔對無恆，占其災福若指於掌。邢和璞嘗謂尹愔曰：「一行其聖人乎！」漢之洛下閎造《太初曆》，云後八百歲當差一日，則有聖人定之。今年期畢矣，而一行造《大衍歷》正其差謬，則洛下閎之言信矣！帝嘗問國祚幾何？有留難否？行曰：「鑾輿有萬里之行，社稷終吉。」帝驚問其故，不答，退以小金合進之曰：「至萬里即開。」帝一日發合視之，蓋當歸少許。及祿山亂，駕幸成都。至萬里橋，忽悟。未幾果歸。昭宗初封吉王，唐至昭宗而滅，故讖終「吉」。滅時春秋四十有五，帝哭之哀甚，輟朝三日。停龕三七日，容貌如生。帝親製碑書於石，出內庫錢五十萬建塔銅人原，諡曰大慧禪師。《神僧傳》

瑞龍慧恭禪師
釋慧恭，俗姓羅氏，福州人也。年十七舉進士，名隨計車。將到京闕，因遊終南山奉日寺，目祖師遺像，釋然世網，遂求出家。嘗遇黑蛇傷指，不求醫而毒螫自銷。見魑魅占山，諭罪福，而妖物遄息。至武陵德山詣宣鑒禪師，領會風飛，由兹道合。景福三年與門人遊天台，州牧京兆杜雄留之而止，杜因創瑞龍院於紫凝山，祈恭興揚法席，以悟淪迷。緇俗雲馳，香華山積。天復三年癸亥十二月午時，命眾聲鐘，顧瞻左右，言：「去，去。」跏趺瞑目，儼然而化。門人塔於本山。《高僧傳》

天台玄杲禪師　天台鴻啟禪師
杲為嘉禾靈光寺法相禪師之弟子，啟為杲公之弟子，二人偕隱天台習禪觀。相次終於山，焚之皆獲舍利焉。有《宋高僧傳》。

華頂景欣禪師
受業白雲院，嗣法於六通紹禪師，人稱「欣四面」。後入天台華頂，莫知所終。

雲峯光緒至德禪師
師得法於玄沙。上堂曰：「但以眾生日用而不知，譬如三千大千世界，日月星辰，江河淮濟，一切含靈，從一毛孔入一毛孔。毛孔不小，世界不大，其中眾生不覺不知。若要易會，上座日用，亦復不知。」時有僧問：「日裏僧馱像，夜裏像馱僧，未審此意何如？」師曰：「闍棃豈不是從茶堂裏來？」

五代

國清師靜上座
師始遇玄沙示眾曰：「汝諸人但能一生如喪考妣，吾保汝得究徹者。」師躡前語問曰：「秪如教中道，不得以所知心測度如來無上知見，又作麼生？」沙曰：「汝道究得徹，所知心還測度得及否？」師從此信入。後居天台，三十餘載不下山。博綜三學，操行孤立。禪寂之餘，嘗閱龍藏。遐邇欽重，時謂「大靜上座」。師因覩教中幻義，乃述一偈，問諸學流曰：「若道法皆如幻有，造諸過惡應無咎。云何所作業不忘，而藉佛興慈接誘？」時有小靜上座答曰：「幻人興幻幻輪圍，幻業能招幻所治。不了幻生諸幻苦，覺知如幻幻無為。」二靜上座並終於本山。

般若寺敬遵通慧禪師
居護國寺。僧問：「優曇花折人皆覩，般若家風賜一言！」師曰：「不因上座問，何曾舉似人？」曰：「恁麼則般若雄峯詎齊今古。」師曰：「也莫錯會！」師自述真讚曰：
真兮寥廓　郢人圖臒
嶽聳雲空　澄潭月躍

明巖全宰禪師
姓沈氏，錢塘人。孩抱之間不喜葷血。其母累覩善徵，勸投徑山法濟大師，削染及修禪觀。亭亭高竦，不雜風塵，慕十二頭陀，以飾其行，諺曰「宰道者」焉。迨乎諸方參請，得石霜禪師印證，密加保任，入天台山闇巖以永其志。伊巖與寒山子所隱對峙，皆魑魅木怪所叢萃其間，宰之居也二十餘年，惡鳥革音，山精讓窟，其出入經行，鬼神執役，或掃其路，或侍其旁，或代汲泉，或供採果，時時人見，宰未嘗言。後天成五年徑山禪侶往迎，歸鎮國院居，終於出家本院焉。

永明延壽智覺禪師
餘杭王氏子。初禮翠巖參禪師，暨謁韶國師，一見而深器之，密授玄旨，仍謂曰：「汝與元帥有緣，他日大興佛事。」忠懿王請開山靈隱新寺，明年遷永明大道場，眾盈二千。僧問：「教中道一切諸佛及諸佛法皆從此出。如何是此經？」師曰：「長時轉不轉，非義亦非聲。」曰：「如何受持？」師曰：「若欲受持者，應須著眼聽。」師居永明十五載，度弟子一千七百人。開寶七年入天台山度戒約萬餘人。常與七眾授菩薩戒，夜施鬼食，朝放諸生類，不可稱計。六時散行道，餘力念《法華經》計一萬三千。著《宗鏡錄》一百卷，詩偈賦詠凡千萬言。開寶八年二月示疾，越二日，焚香告眾，跏趺而寂，塔於大慈山。師嘗有偈云：「渴飲半掬水，饑餐一口松。胸中無一事，長日對華峯。」天台固師之家也。

國清本先禪師
姓鄭，永嘉人。出家國清寺，參韶國師有悟，住溫州瑞鹿寺。大中祥符中示寂。長吏以聞，詔本縣檢視，得所著《竹林集》十卷，藏祕閣。

福田從禮禪師
釋從禮，襄陽人也，以梁乾化中遊天台，乃挂錫於平田精舍，後推為寺之上座。持重安祥，喜慍不形於色。時夏亢陽，主事僧來告，將營羅漢齋，奈何園蔬枯悴，請闍黎為祈禱。禮曰：「但焚香於真君堂。」時主事向仙祠祝曰：「上座要雨以滋枯悴。」至夜，雲起雨霏，三日而止。又僧厨闕用水槽，山上有赤樹中為材用，來白於禮，禮曰：「某向真君道去。」但庀徒具器以伺之。無何，大風卒起，曳什其樹，取用周足。其感動鬼神率多此類。兩浙武肅王錢氏聞之，召入州府，建金光明道場。檀施優渥，廻施眾僧，身唯一布納。通夜不寐，一食常坐，具無盈長。同光三年乙酉歲冬十一月入滅。春秋七十九，僧臘五十二。火葬收舍利，立塔存焉。

紫凝山普門智勤禪師
僧問：「如何是空手把鋤頭？」師曰：「但恁麼諦信。」曰：「如何是步行騎水牛？」師曰：「汝自何來？」有偈示眾曰：
今年五十五　腳未蹋寸土
山河是眼睛　大海是我肚

太平興國四年有旨試僧經業。山門老宿各寫法名，唯師不閑書札。時通判李憲問：「世尊還解書也無？」師曰：「天下人知。」淳化初，不疾，命侍僧開浴。訖，垂誡徒眾，安坐而逝，塔於本山。三年後門人遷塔，發龕，覩師容儀儼若，髭髮仍長，遂迎入新塔。

宋

般若寺友蟾禪師
錢塘人也。初住雲居普賢，忠懿王署「慈悟禪師」。遷止上寺，眾盈五百。僧問：「皷聲纔罷，大眾雲臻，向上宗乘，請師舉唱。」師曰：「虧汝甚麼？」曰：「恁麼則人人盡沾恩去也。」師曰：「莫亂道！」

般若寺師蘊禪師
金華人也。梁龍德中與德韶禪師結侶遐征，廻於浙東，還棲息韶師法會。其為人也，稠人廣眾，往往滑稽；有好戲噱者則狎之，膠漆如也。故高達之者置之於度外，唯韶師默而識之，謂人曰：「蘊公癡狂，吾不測其邊際。」因有疾，求僧作懺悔文，誦經及密呪各論幾百藏為度，方知其密持之不懈。嘗謂道友曰：「吾生無益於人，欲投宴坐峯，不然石梁下，所願早預賢聖之儔。」道友多沮其計。以開寶六年七月無疾坐終，如入禪定。時炎蒸，停屍二七日，身無欹側，竅無氣穢。及遷神座，就寺之東隅闍維，煨燼中收舍利外，舌根不壞；灰寒拾之，如紅芙蕖色，柔軟可憐。有不信者，燒鍜凡數十過，居然蓮花色也，遂結小塔於寺中。蘊生不言姓氏年齒，人以貌取之，則年八十餘矣。

佛日本空禪師
師初遊天台，嘗曰：「如有奪得機者，即吾師矣！」尋謁雲居，作禮問曰：「二龍爭珠，誰是得者？」居曰：「卸卻業身來，與子相見。」師曰：「業身已卸。」居曰：「珠在甚麼處？」師無對。遂投誠入室，時年始十三。後四年，參夾山，纔入門，見維那，那曰：「此間不著後生。」師曰：「某甲不求掛搭，暫來禮謁和尚！」維那白夾山，山許相見。問：「甚處來？」師曰：「雲居來。」曰：「即今在甚麼處？」師曰：「在夾山頂𩕳上。」山曰：「老僧行年在坎，五鬼臨身。」山問：「闍黎與甚麼人同行？」師曰：「木上座。」山曰：「何不來看老僧？」師曰：「和尚看他有分！」山曰：「在甚麼處？」師曰：「在堂中。」山便同師下堂中，師遂取柱杖擲在山面前。山曰：「從天台得否？」師曰：「非五嶽之所生。」山曰：「莫從須彌得否？」師曰：「月宮亦不逢。」山曰：「恁麼則從人得也？」師曰：「自己尚是冤家，從人得堪作甚麼！」山曰：「冷灰裏有豆爆。」來日上堂問：「昨日新到在甚麼處？」師出應諾。山曰：「子未到雲居已前，在甚麼處？」師曰：「天台國清寺。」山曰：「吾聞天台有潺潺之瀑、綠綠之波。謝子遠來，此意如何？」師曰：「久居巖谷，不掛松蘿。」山曰：「此猶是春意，秋意作麼生？」師良久。山曰：「看君祇是撐船漢，終歸不是弄潮人。」山後普請，與師問答，機路迅揵。山乃曰：「大眾有人也，歸去來，歸去來！」遂住普請歸院，眾皆仰嘆。師終於佛日，卯塔存焉。

般若寺從進禪師
僧問：「古澗寒泉時如何？」師曰：「切忌飲著。」曰：「飲著又如何？」師曰：「喪卻汝性命。」

福唐幼璋禪師
唐相國夏侯孜之猶子也。大中初，伯父司空出鎮廣陵，師方七歲，遊慧照寺，聞誦《法華》，志求出家。伯父初不允，師因絕飲食，不得已而許之，師慧遠禪師。至江陵，騰騰和尚囑之曰：「汝居天台，尋靜而棲，遇安而止。」而又值憨憨和尚，撫而記曰：「汝卻後四十年，有巾子山下菩薩王於江南，當此時吾道昌矣。」即抵天台，於靜安鄉創福田院，乃契騰騰之言，今慧峯是也。中和四年，人死於饑，師聚骸以葬。錢武肅王嘗夢一僧，形觀甚偉，寤求不獲。後圖形，至此處，乃師也。致請入府庭，署「至德大師」，館於功臣，當自親問法。師請每年於天台山建金光明道場，諸郡黑白大會，逾月而散。天成二年卒。

真歇清了禪師
師得法於長蘆祖照禪師，曾住天封法席。上堂云：「苔封古徑，不墮虛凝；霧鎖寒林，肯彰風要。鈎針隱密，孰云漁父棲巢；秪麼承當，自是平常快活。還有見透關眼麼？」良久，曰：「直饒聞早便歸去，爭似從來不出門！」

明智遇安禪師
姓沈，錢塘人。出家天台山華頂峯，參韶國師，密契宗旨。乾德中，吳越王召居天龍寺。太平興國三年有寶塔見資福殿虛空中。賜號「明智禪師」。

天封子歸禪師
主天封寺。上堂，卓柱杖一下，召大眾曰：「八萬四千法門，八字打開了也。見得麼？金鳳夜棲無影樹，峯巒纔露海雲遮。」

護國守昌禪師
新歲上堂，拈柱杖卓曰：「三十六旬之開始，七十二候之起元，萬邦迎和氣之時，東帝布生成之令，直得天垂瑞彩、地擁禎祥，微微細雨洗寒空，淡淡春光籠野邑，可謂應時納祐、慶無不宜，盡大地人皆添一歲。且道那一人年紀多少？」良久，曰：「千歲老兒顏似玉，萬年童子鬢如絲。」

蓮華峯祥庵主
僧問：「如何是雪嶺泥牛吼？」師曰：「聽！」曰；「如何是雲門木馬嘶？」師曰：「響！」示寂日，拈柱杖示眾曰：「古人到這裏，為甚麼不肯住？」眾無對，師乃曰：「為他途路不得力。」復曰：「畢竟如何？」以杖橫肩曰：「楖𣗖橫擔不顧人，直入千峯萬峯去。」言畢而逝。

崇善用良禪師
僧問：「三門與自己是同是別？」師曰：「八兩移來作半斤。」曰：「恁麼則秋水泛漁舟去也。」師曰：「東家點燈，西家為甚麼卻覔油？」曰：「山高月上遲。」師曰：「道恁麼？」曰：「莫瞌睡！」師曰：「入水見長人。」

寶相蘊觀禪師
僧問：「如何是佛？」師曰：「堂堂八尺餘。」

天台文輦禪師
永嘉人也。遇天台山德韶禪翁唱宗一大師之道，輦諦受無疑，不為異緣牽轉，故三十載隨韶禪師聽其進否。嘗謂人曰：「悟入之緣，猶蠖屈之於葉也，食黃則身黃，食蒼則身蒼，其屈伸之狀無變，吾初見明照乃若是，今學玄沙又如是，此所謂殊塗而同歸。」以太平興國三年忽自操斧伐檀，巧結玲瓏，號曰浮圖。入內趺坐，自持火炬誓之曰：「以此殘喘焚之，供養十方諸佛聖賢。」言訖，發焰亘空，其煙五色，旋轉氤氳，猶聞誦經之聲，須臾始絕，觀者號哭。灰寒，收舍利不知顆數，春秋八十四。今善建寺中累石小塔，是其瘞舍利處也。

太平元坦禪師
上堂：「是法無宗，隨緣建立。聲色動靜，不礙見聞。舉用千差，如鐘待扣。於此薦得，且隨時著衣喫飯。若是德山、臨濟，要須打草鞋行腳。參！」

妙智光雲禪師
僧問：「如何是祖師西來意？」師曰：「東籬黃菊。」曰：「意旨如何？」曰：「九日重陽。」

大同如庵主
師，天台人，久依法真。因看雲門「東山水上行」語，發明己見。歸隱故山，猿鹿為伍。郡守聞其風，遣使逼令住持，師作偈曰：
三十年來住此山　郡符何事到林間
休將瑣瑣塵寰事　換我一生閑又閑

遂焚其廬，竟不知所止。後終於大同寺，其塔尚存。

萬年處幽禪師
上堂：「先聖行不到處，凡流卻到；凡流既到，先聖莫知到與不到。知與不知，總置一壁，秖如僧問乾峯：『十方薄伽梵，一路涅槃門，未審路頭在甚麼處？』峯以柱杖畫一畫曰：『在這裏。』且道此老與他先聖凡流相去幾何？南山虎齩石羊兒，須向其中識生死。」

護國明照禪師
景祐中，居護國寺。因採菜入山，見二女於桃源，如劉阮故事。照即叱曰：「山鬼伎倆，復欲媚道人耶！」言已即隱。師雖無行狀可考，即此而觀，亦禪門之正法眼也。

國清愚谷妙印禪師
上堂：「滿口道得底，為甚麼不知有？十分知有底，為甚麼滿口道不得？且道誵訛在甚麼處？若知得，許你顯用同時，明暗俱了；其或未然，道得、道不得，知有、不知有，南山石大蟲，解作師子吼。」

國清垂慈普紹禪師
上堂：「靈雲悟桃花，玄沙傍不肯；多少癡禪和，擔雪去填井。今春花又開，此意誰能領？端的少人知，花落春風靜。」

寶相元禪師
僧問：「一切諸佛及諸佛阿耨多羅三藐三菩提，皆從此經出。如何是此經？」師曰：「長時誦不停，非義亦非聲。」曰：「如何受持？」師曰：「若欲受持者，應須用眼聽。」

萬年雪巢法一禪師
太師，襄陽郡王李公遵勉之玄孫也。得法於草堂疎山。四遷巨剎，後退長蘆，歸天台萬年觀音院。忽示微疾，書偈曰：
今年七十五　歸作庵中主
珍重觀世音　泥蛇吞石虎

入龕趺坐而逝。

華頂法具禪師
字圓復，紹興中居華頂峯。葉夢得、蘇庠、韓駒、呂本中、王銍、朱敦儒皆與之唱酬，有《化庵集》行世。

萬年心聞曇賁禪師
永嘉人，曾住江心龍翔寺。病起，上堂曰：「維摩病，說盡道理；龍翔病，咳嗽不已。咳嗽不已，說盡道理；說盡道理，咳嗽不已。汝等諸人還得其中意旨也未？本是長江湊風冷，卻教露柱患頭風。」後住萬年，上堂：「一見便見，八角磨盤空裏轉；一得永得，辰錦硃砂如墨黑。秋風吹渭水，已落雲門三句裏；落葉滿長安，而今被眼瞞。」竪拂子曰：「瞞得瞞不得，總在萬年手裏。還見麼？華頂月籠招手石，斷橋水落捨身巖。」四明太守以雪竇命師主之，師辭以偈曰：「閙藍方喜得抽頭，退皷而今打未休；莫把乳峯千丈雪，重來換我一雙眸。」

護國惠遠禪師
眉山人。問法圓悟勤禪師，豁然有悟。紹興中，過天台護國、國清等寺。乾道中，賜號「佛海禪師」。周丞相必大銘其塔，虞似良書。

護國此庵景元禪師
永嘉南溪張氏子。謁圓悟於鐘阜，圓悟目為「聱頭元侍者」，遂自題肖像付之曰：「生平只說聱頭禪，撞著聱頭如鐵璧；脫卻羅籠截腳跟，大地撮來墨漆黑。晚年轉復沒刀刀，奮金剛摧碎窠窟；他時要識圓悟面，一為渠儂併拈出。」圓悟歸蜀，師還浙東，鏟彩埋光，不求聞達。括蒼守耿公延禧嘗問道於圓悟，因閱其語錄。至〈題肖像〉，得師為人，乃致開法於南明山，遣使物色，至台之報恩，獲於眾寮，迫其受命。後歸老護國寺。將寂時，示訓如常，俄握拳而逝。茶毗得五色舍利，齒舌右拳無少損。塔於寺東劉阮洞前。

國清簡堂行機禪師
本郡人，姓楊氏。見此庵，密有契證。出應筦山，刀耕火種，單丁者一十七年。嘗有偈云：「地爐無火客囊空，雪似楊花落歲窮；拾得斷麻穿壞衲，不知身在寂寥中。」每謂人曰：「猶未穩在，豈以住山樂吾事耶？」一日偶砟樹倒，忽然大悟。先住江州圓通，後住國清。示眾曰：「觀色即空，成大智故，不住生死；觀空即色，成大悲故，不證涅槃。生死不住，涅槃不證，漢地不收，秦地不管，且道在恁麼處安身立命？莫是昭昭於心目之間而相不可覩，晃晃於色塵之內而理不可分麼？莫是起坐鎮相隨、語默同居止麼？總是髑髏前敲磕。須知過量人自有過量用。且作麼生是過量用？北斗藏身雖有語，出羣消息少人知。」

天封覺禪師
上堂：「無生國裏未是安居，萬仞峯頭豈容駐足？且『望空撒手直下翻身』一句作麼生道？人逢好事精神爽，火入真金色轉鮮。」

萬年無著道閑禪師
本郡洪氏子。上堂：「全機敵勝，猶在半途。啐啄同時，白雲萬里。纔生朕兆，已落二三。不露鋒負，成何道理？且道從上來事合作麼生？誣人之罪，以罪加之。」

萬年自詢禪師
號「國道者」，傳法於了空大寂。嘗燃臂供佛。雍熙初，勅建受業寺，遂燃身報國。火滅，舌根不壞。詔改寺為壽昌，今萬年是也。

國清蘊常禪師
字不輕。通內外典，作詩清麗，字法堅勁。淳熙間住國清，號荷屋老人，有集行於世。

國清志南禪師
字明老，號指堂，會稽人。朱文公晦庵、韓尚書原吉皆與之遊，文公有〈與南老索寒山子詩啟〉。終國清寺，有《指南集》。善書，「天台山」、「佛隴」、「萬松徑」諸石刻皆其手蹟。

元

華頂先覩禪師
字無見，葉姓，仙居人。住華頂峯四十年，操行卓絕，聞其風者不遠數千里參問。元統甲戌五月望日，遺書謝朋舊，作偈趺坐示滅。翊日焚化，舍利凝積成五采，白乳如注。曇噩撰塔銘。有語錄行於世，金華黃縉、宋濂為之序。

華頂光菩薩
鄞人。先世習雕塑，至光藝益精。光好道，遍參有道尊宿。聞華頂無見和尚道行清竣，挾胸中所疑扣之。年七十有三，無疾坐蛻於華頂山。

明

國清曇噩禪師
號夢堂，王姓，慈谿人。洪武二年以高僧召至說法。尋被詔住持國清寺，賜號「佛真文懿大師」。六年六月忽沐浴作偈曰：
塊然一物　或有或無
翻身歸去　踏破毘盧

端坐而寂，塔於善興寺西嶴，宋景濂銘其塔。能詩文，有所集《高僧傳》行於世。

國清心泰禪師
越人，字岱宗，幼習洙泗之業，長為釋氏學。嘗師事夢堂噩禪師於台之國清寺，而為其掌箋翰焉。其學贍而識達，氣充而守約；其發為文章，雄渾淵雅，惟務以弘宗樹教為本，不以誇多鬬靡為奇。嘗出世說法郡之東山禪寺，而從之學者益眾。所著述有《佛法金湯編》，始於周昭王，訖於元順，共若干人，皆名著青史、從事宗教、足為法門之重者。

華頂宗濟禪師
字北源，姓李氏，臨海人。少朴而敏，尤長於義理。師事明州護聖迪元啟禪師。歸華頂二十七年，足不越閾。重建殿屋，後歸深雲庵，年七十示滅。又窄菴偉禪師、愚傑英禪師、寂庵光禪師、空叟聞禪師，皆國朝高僧，俱住華頂。

萬年馬公禪師
青州馬郎中子。弘治間入萬年山修行。一日趺坐龕中，令左右轝至寺前雙塔下。忽心中火發，須臾而盡。火至半身猶作偈遺其徒。今其舍利在寺西，及其先世誥勑具存云。

華頂正方禪師
朱姓，臨海黃奢村人，號百川，師真際和尚。但以苦行為本，靜練之極，毫光如雪。嘉靖己未入華頂，作偈以表心要，遂泊然坐化。

荊山圓珂禪師
金陵人，居毘陵之金沙寺。師事玉芝禪師，往來開講台溫者十餘年。師為人寬厚，不與物校。雖冥心禪觀，而猶以淨土為專門，道俗化之。善屬詩，嘗講《楞嚴》於石橋菴。〈題石梁瀑布〉有云：
我來送目與雲齊　著境令人笑自迷
巖上水同巖下水　男兒誰肯放頭低

至今為學者口實。有詩集如干卷，弟子祕而未傳。

月亭明得禪師
吳興人，性穎悟，師事萬松和尚。於禪宗大有所得，出入於天台賢首之間。講席繁興，學者駢集，台南道俗猶宗事之。登華頂峯禮無見禪師塔，謂弟子曰：「吾昔閱無見禪師語錄，每咨嗟悅服；今見其塔，若覩其人。無見之見，吾於斯證矣！」趣命弟子刻其語錄，台南學人大受其益。

映菴傳玬禪師
豫章進賢人，蓋燈薙染師也。少遊邑泮，博綜羣書；壯年厭俗，遊武林。從白衲禪師出家，後事月亭禪師。悟明心地，仗錫天台。藂林上德莫不相延請益。師澄靜寡言，翛然一室。亭亭七尺，如蒼松野鶴，有古人之風。至與士大夫相接，則禪語清言皆中金石。聞者忭躍，啟悟至多。余遊五臺時，以《永嘉集》寄師篋中。將終，索筆題卷末云：「此傳燈置，當勉旃！余日望之，若果能於此深造悟入，則佛法不恨無人矣。余西歸是其時也！色斯舉矣，可以人而不如鳥乎？」及余歸，已當茶毘之次。捧卷跪讀，因而慟絕。德音手澤至今不忘。僧臘有十，春秋纔三十四耳。

易菴如通禪師
會稽陳留杭氏子。年十五，投諸暨三德寺大海禪師出家。後詣徑山萬松和尚，決擇心要。侍講之暇，即營眾務，不辭胼胝。一日松問曰：「如何是白雲不繫青山住？」師應聲曰：「明月常懸古澗心。」松因以法付之。嗣後每登講席，大興梵宇。若杭之慧音、靈隱，檇李之東塔、精嚴，或植之於草莾之間，或扶之於將圮之際，皆師功也。尋受國清寺請，將鳩工繕殿，忽稱不豫，以萬歷乙未臘之三日示寂。師為人樸素，坦夷無矯行、無餙語。雖不究心文字，而當機數語亦自可觀。如頌五家宗旨有曰：
五宗五師吼　百獸盡狂走
龍象失威儀　𤞅兔難啟口
白牛露地眠　一默不見有
斗轉與星移　日月懷中走

具見陸宮保所撰塔銘。

蓮宗

[蓮宗序]
夫佛之法一耳。有禪、教、蓮、律之分者，入道者因緣不同，而唱導者設門有異也。故得之自心謂之禪，敷演誨人謂之教，漚和指歸謂之蓮；至於檢束身心、典刑初學，律之為法又宜先焉。然則語自心則何適而非禪？語誨人則何適而非教？語漚和則何適而非蓮？如遠公為蓮宗鼻祖，懸悟心宗，孜孜誨人，垂老不倦，非蓮而禪與教乎？思大口吞諸佛，法智喝示經王，生階圓位，沒生安養，非教而蓮與禪乎？永明為禪宗大老，的嗣雲居，送想西方，援著《宗鏡》，非禪而蓮與教乎？老子曰「小智自私，賤彼貴我」，宜其禪而禪、教而教、蓮而蓮矣。若曰達人大觀，無可不可，又孰間禪、教與蓮哉？今此分門，又復重出；為明此理，故不避繁冗云。

陳

南嶽大師
見〈祖師考〉。

北周

慧命禪師
長沙人。十五誦《法華》，纔七日，終一部。與法音為淨土友，一夕携手月下，相顧笑曰：「時至不行為貪生，西方有期，吾其去矣！」音曰：「甯不俟我十日？」命豎兩指曰：「過此不可也！」越二日果終。眾見天人下降，奇香異樂，或唱「善哉」。後十日音亦亡，祥瑞悉與命同。《往生傳》

隋

智者大師
將示寂，令唱《無量壽佛》及《觀經》首題，合掌讚曰：「四十八願，莊嚴淨土；華池寶樹，易往無人。火車相現，一念改悔，尚得往生；况戒定熏修，行道力故，實不唐捐。」又曰：「吾諸師友、侍從、觀音皆來迎我！」言訖，跏趺，唱三寶名，如入三昧。《往生傳》

章安禪師
臨終示小疾，而室有異香。因誡弟子畢，忽起合掌，稱阿彌陀佛、二大士名，奄然而化。《往生傳》

等觀禪師
見〈教宗考〉。

唐

法智禪師
居國清寺，一心念佛，常感觀音、勢至來下，光映其身。謂所親曰：「吾生淨土有日矣，誰能具食餞我？」眾為具之。食訖，無他異，眾疑其侮。宿鄰房以候之，夜未央，忽安坐牀上，念佛而化。有金光自西來，江上漁人誤謂天曉。《往生傳》

善伏禪師
姓蔣，一名等照，義興人。生即頭白，日誦經典，一目七行。唐貞觀中，至天台超禪師出家，習西方淨土觀行。顯慶五年終。舊志

石晉

智通法師
師遊天台，見智者《淨土儀》，欣然會心。嘗至招手巖，因陳大願，念阿彌陀佛，誦四十八願已，投身巖下。若有神人捧之于樹，乃復整心登巖曰：「餘生可厭，大願已發，惟海眾菩薩同相接引。」再投而下，適在蒙茸草上。久之復蘇，寺眾舁歸，身心無損。後遊越至法華山。一夕，見白鶴孔雀行列西下，蓮華開合，光明現前，乃起禮佛，趺坐而化。具《往生傳》

郭周

永明壽禪師
初住天台智者巖，九旬習定，有赤鷃巢於衣裓。後於國清行法華懺，夜見神人持戟而入，師呵之曰：「何得擅入？」對曰：「久積善業，方到此中。」夜半繞像，見普賢前蓮華在手。遂上智者巖，作二鬮，一曰「常坐禪定」，一曰「誦經萬善莊嚴淨土」。乃冥心精禱，得「誦經萬善」，乃至七度。於是一意專修淨業，於禪觀中見觀音以甘露灌其口，遂獲辯才。遷永明，日課一百八事。往別峯行道念佛，傍人聞螺具天樂之聲。師嘗著〈四料揀〉，偈有云：「有禪有淨土，猶如戴角虎。今世為人師，來生作佛祖。」滅後，有僧暴亡，至冥司見閻王設僧像作禮。僧問：「何人？」獄吏對曰：「此永明壽禪師也，已生西方上品。」為王敬慕如此。《神僧傳》及《往生傳》

宋

寶雲尊者
見〈祖師考〉。常呼人為鄉人，有問其故，曰：「吾以淨土為故鄉，諸人皆當往生，皆吾鄉中人也。」後右脇念佛而化。《往生傳》

法智尊者
師述《妙宗鈔》，釋天台《觀經疏》，大彰觀心觀佛之旨。曾於每歲二月望日，建念佛施戒會，動逾萬人。又撰《融心解》，明一心三觀，顯四淨土之義。後於歲旦建金光明懺，至五日，召大眾說法，驟稱佛號數百聲，奄然坐逝。《往生傳》

慈雲大師
後住四明寶雲，結緇素，專修淨業，作《誓生西方記》。及居天竺靈山，於寺東建日觀菴，為送想西方之法。依《無量壽經》述《往生淨土懺儀》，為杭守馬亮述《淨土行願法門往生略傳》。後居草堂，示疾。弟子問所歸，對以寂光淨土。至夜奄然坐逝。《往生傳》

有嚴法師
受業天台靈鷲，專事淨業。作〈懷安養故鄉〉詩四篇，為時所傳。居山十年，夢池中大蓮華、天樂四列，乃作〈餞歸淨土〉詩。後七日，跏趺而化。塔上有光如月，三夕而隱。《往生傳》

錢丞相
錢象祖，天台居，號止菴。守金陵日，問道於保甯全，猶以淨土真修為念。嘗於鄉州建接待十處，皆以淨土、極樂等名。創止菴高僧寮，為延僧談道之所。自左相辭歸，益進淨業。嘉定四年二月微疾，書偈曰：
菡蓞香從佛國來　琉璃地上絕纖埃
我心清淨超於彼　今日遙知一朵開

後三日，有問疾者，公曰：「我不貪生、不怖死，不生天、不為人，唯求生淨土耳。」言訖，跏趺而逝。時天皷震響，異香芬郁。未終之前，子姪、郡人同夢空中有云：「錢丞相當生西方蓮宮，為慈濟菩薩」。《往生傳》

左伸居士
天台人。從神照授菩薩戒，刻三聖像，誦《法華》三千四百部、《金剛》二萬過。命男沙門淨圓唱法華首題，增受菩薩戒。夢三偉人立江臯，召伸登舟。復請僧誦《彌陀經》，遽曰：「我已見佛光。」即端坐、作印而逝。《往生傳》

揚州府萬壽寺源浩和尚助英洋拾元
天台山方廣寺深意和尚助英洋陸元
上海縣龍華寺授源和尚助英洋陸元
黃巖縣會中寺功嚴法師助英洋伍元
鎮海縣三官堂諦受法師助英洋伍元

光緒十九年桂月佛隴真覺寺敏曦謹募

天台山方外志卷第八終

天台山方外志卷第九
天台山幽溪沙門　傳燈　撰

神仙考第十

[神仙考序]
天台山，古稱神仙窟宅。道書指赤城為玉京洞天，乃十大洞天之一，茅司命所治。其下別有洞臺，方二百里，魏夫人所治。南馳縉雲、北接四明、東距溟渤、西通剡川。桐柏山號金庭洞天，王子晉所治之處。中有日月三辰之精，光燭洞天。金臺玉室，瑤花芝草等物可以修鍊金丹，故好道之士皆依棲焉。夫神仙之界，絕於人境，惟有仙緣者得以見之。若劉阮之逢仙女，可交之遇至人，自古及今能幾人斯？然劉阮踪蹟，道家傳談以為盛事。而或者以神仙絕欲、無婚配事難之，而道士卒無以自解。不知仙者同於欲界，雜於地居，進於人而劣於天；而欲界六天尚未出欲，矧神仙乎？第欲情漸薄，與人為異。故經云：「六受欲交抱，執手笑視媱。」以次推輕重，可知神仙之欲，輕於人而重於天，又可知也。而儒者陸可大又以費禮剌之，其詩有云：「古來賢潔羞自媒，神仙往往非凡胎；劉晨阮肇如有道，詎肯費禮婚天台？」云云。此不獨欲以方內之教以繩方外，且又欲以儒禮而訓神仙矣。不知彼有仙緣，緣即良媒。若董永之孝感，而天帝妻之以仙女。董以天為媒，安知劉阮不以仙為媒乎？禪者或又曰：「若如子言，則宋景祐中護國寺僧明照亦見此物，照即叱曰：『山鬼伎倆，復欲魅道人耶！』言已即隱。此復云何？」余對曰：「學佛與學仙異。學仙者惟恐不得見相，學佛者惟恐著相。尚不著佛而求，矧著仙乎？雖一切不著，亦不固謂之無。此三教之道用之所以為異也。然深山窮谷之中，千年木石每為鬼物所附。其變幻詭異往往惑人，在在有之。此不可不辯，而求仙者又不可不知也。舊志所書，仙凡混淆。今為兩門，先神仙，次道士。若寒山、拾得則已書於〈聖僧志〉中，以非仙類故也。

神仙

軒轅黃帝
《神仙體道通鑑》云：「黃帝嘗往天台山受金液神丹。」

商

伯夷、叔齊
道書稱：「二子死，為九天僕射，治桐柏。」由今桐柏觀有二石像，鐫製奇古，體色溫潤。或云「王靈寶請之徽宗宮中」，然無所據。

周

彭宗
字法先。師杜沖真人，授丹經五千文、守一之道。嘗有神燈浮空映席，五色雲霞臨繞。能三晝夜通為一息。或自沒水底，竟日方出。若瞑目僵臥，輒一年許不動，塵委其上，積厚如紙。能以一氣誦五千文，通為兩遍。氣禁蛇虎，亦能禁凶人，使手足不覺自拘。或使幽靈擊之。年一百五十歲，常如二十年少。周厲王丙申，太上遣仙官下迎，為太清真人，治赤城宮。

王喬
字子晉，靈王太子，好吹簫，作鳳鳴。浮丘公接以上嵩高，三十餘年後，人求之不得。偶見亘良，曰：「告我家人，七月七日待我於緱氏山。」至時，果見喬乘白鶴而去。道家稱為「右弼真人」，治桐柏山，掌吳越水旱。五代時封「元弼真君」，宋政和三年封「元應真人」，紹興庚申加號「善利廣濟真人」。台之寺院奉為護伽藍神，蓋一方土地主也。事蹟具見〈靈異考〉。

控鶴仙人
天台山元靈老君華真仙師遣第七仙子名屬仁，乘雲駕鶴遊歷武夷山，安排地仙。見張湛等各有仙分，乃遣何鳳兒往天台山取籍檢視。仙籍各有姓名，乃安排魏王而下一十三人同居此山。

西漢

茅盈
字叔申，少秉異操，天才頴爍。十八棄家，遇西城王君，告以玉佩金璫之法。玄迹渺邁，白日神仙，乘飛步虛，越波凌津。靈官奉從，著於民口；節旄旌旗，光耀天下。並教二弟茅固、茅衷上道，三神乘鶴，各治茅山。盈與王君俱去，到赤城玉洞，蒞司命之任，出入太微，受事太極也。

李奉仙
東蜀人，自幼不語。年十八，常欲寒栖，以避臭茹。人問之，曰：「知白守黑，道貴昏默。我師南岳公云：『吾，周靈王太子，吹笙者也。今授子朱綱之法，將升度南宮。吾師浮丘公授予，今付於子，子宜勤守；若更此生，萬劫不度。吾將為南岳司命，侍帝晨，又補桐柏真人。』」言訖遂隱，漢宣帝詔，不起。

東漢

劉晨、阮肇
漢永平五年，剡縣劉晨、阮肇共入天台山，迷不得返。經十三日，糧盡，饑餒殆死。遙望山上有一桃樹，大有子實；永無登路，攀緣籐葛乃得上；各噉數枚，而饑止體充。復下山，持杯取水欲盥潄，見蕪青葉從山腹流出，甚鮮新；復一杯流出，有胡麻飯糝。便共沒水，逆流行二三里，得度山，出一大溪邊。有二女子姿質妙絕，見二人持杯出，便笑曰：「劉阮二郎捉向所失流杯來。」晨、肇既不識之，緣二女子便呼其姓，如似有舊。乃相見，而悉問：「來何晚？」因邀還家。其家銅瓦屋，西壁東壁下各有一大牀，皆施絳帳四維。帳角懸鈴，金銀交錯。牀頭各有十侍婢，敕云：「劉阮二郎經涉山岨，向雖得桃實，猶尚虛，可速作食。」食胡麻飯、山羊脯、牛肉，甚美。食畢行酒，有一羣女來，各持五三桃子，笑曰：「賀汝壻來。」酒酣作樂。暮令各就一帳宿，女就之。言聲清婉，令人忘憂，遂停半年。氣候草木是春時，百鳥啼鳴，更懷悲思，求歸甚苦。女曰：「罪使君思家，當可如何？」遂呼前來女子有三、四十人，集會奏樂，共送劉、阮，指示還路。既出，親舊零落，邑屋改異，無相識。問訊，得七世孫，傳聞上世入山，迷不得歸。至晉太元八年，總復去，不知何所。

王思真
王思真者，位為太上侍經仙郎。漢靈帝光和二年己未正月一日，太上老君降於天台山，命思真披九光之韞，書《洞玄》、《太洞》等經三十六卷以授太極左仙公葛玄。

張皓
字文明，汝南人。漢安帝永初中，遇封衡授以《青要紫書》、《金根上經》及神丹半兩，從而戒之曰：「勤則得之，替則失之。」皓俯伏受命，入赤城山服丹行道。久之，耳能洞聽，目能徹視。常有學者迫來訪之，則或為白鶴，或為飛雲，摶空遊虛，隱沒莫見。至魏明帝太和初登真。

陰長生
受太上之命住赤城。

吳

葛仙公
名玄，字孝先，道士支道紀夢通玄真人從大羅天降生。十八九歲，仙道漸成，入天台赤城精思念道。遇左元放授以《九丹金液仙經》、《劾鬼秘法》、《三元真一妙經》。行持三年，廣積功效。光和二年正月朔，感太上老君敕真人徐來勤等同降於天台，授《靈寶經》三十六部，及《上清齋法》二等，并《三籙七品齋法》。今桐柏有法輪院，三真降經之處及仙公役鬼所築受誥壇存焉。又得分形萬化之術、靈感應變之法。道成，乃於天台山立壇，授道微《五岳真形圖》，曰：「吾昔受左元放先生，今付於汝。」後玉帝三頒錫命，服閣皂煉成之丹。聞仙樂嘹喨，旌幢翳天。坐八景琅輿，仙童玉女左右衞迎。白鶴繞空，冉冉而舉。位為太上玉宗太極左宮仙公。

晉

袁根、柏碩
剡縣人。因驅羊度赤城山，忽有石門豁然，見二女方笄，遂為室家。後謝歸，女以香囊遺之。根後羽化，碩年九十餘。見《搜神記》。

班孟
是女子，能飛行。服酒餌丹，年四百歲，色如少女。能飛行坐虛空之中與人談語；又能入地中，初沒足，漸至腰及胸髻，良久而盡沒不見。又以指刻地，即成井，可汲；指人瓦，屋即飛。嘗取人桑果數千株，聚之如山，十餘日吹之，各還其本處如故。又能含墨水噴紙成文字，皆有意義。後入天台山仙去。事出《仙苑編珠》。或訛「大治山」云。

魏夫人
名華存。西王母降之，授以《玉清隱書》；三十餘真各歌陰歌陽歌之曲，王母為之和，上元夫人亦答歌。王母及上元夫人、紫陽左仙公、太極仙伯、清虛王君乃攜華存同去。東南行，俱詣天台山洞宮玉宇之下，眾真皆從王母昇還龜臺矣。

王玄甫
沛人也。同吳人鄧伯元學道於赤城，受服青精飯，吞日精丹景之法。內思洞房，積三十四年，乃內見五臟，冥夜中能書。穆帝永和元年正月十五日天帝遣羽車迎之，與鄧伯元垂雲駕龍白日昇天，為中岳真人。

許邁
字叔玄，勾曲人也。入懸𩆎山，改名遠遊。服朮黃精，感太乙真人定錄茅君授上法。後移赤城，遇王世龍，受解束反行之道。服玉液朝腦精，三年之中面有童顏。後度世東宮，為地仙中品。

羊愔
兄忻為台州樂安令。遊阮郎亭，崖上有字，世傳阮肇題。愔醉亭畔，七日方醒。夢入洞遇靈英，食青靈芝，百節俱輕。自括蒼往天台一日可到，日行三四百里。

梁

徐則
道士徐則者，東海剡人。入縉雲山修道，太極徐真人降謂曰：「汝出八十，當為王者師，然後得道。」因廬天台山，絕粒養和，所資惟松水而已。梁武帝詔講道要，徐陵欽其風，致晉王廣召問道法。謂門人曰：「吾今年八十一，王召我，徐真人之言驗矣！」既至則辭以日時不利。至五更，寂然返真。王命送還天台。是日江都人或見師徒步，云得還返至舊隱，令弟子掃一室，曰：「有客至，宜延之於此。」有頃，跨石梁而去。翌日，果柩至，方知其異。

唐

王遠知
天台道士也。其母夢靈鳳，有娠。僧寶誌曰：「生子當為神仙宗伯。」年七歲，日覽萬言。十五入華陽，事陶貞白，授三洞正一法。潘師正是其入室弟子，而司馬承禎則師正弟子也。遠知善《易》，知人死生禍福，作《易總》十五卷。一日雷雨雲霧中，老人叱之曰：「汝所著書何在？上帝命吾攝六丁雷電追取。」遠知方懼，傍有衣青衣人，已捧書立矣。老人責曰：「上方禁文，自有飛天保衞；金科秘於玄都，汝何敢輙藏緗帙！」遠知對曰：「青丘之老傳授。」老人曰：「上帝敕下，汝仙品已及受度，期展四年之紀數也。又以小時誤傷一童子唇，不得白日昇天。」署少室仙伯。將行，沐浴焚香而化，年一百二十六歲。後於東海借迅風，與人飛渡至登州。

司馬承禎
字子微，洛州溫人。事潘師正，傳辟穀導引術。遍遊名山，唐武后嘗召之，未幾去。與陳子昂、王維、李白、孟浩然、賀知章、盧藏用、宋之問、王適、畢搆為「仙宗十友」。睿宗復迎至京師，訪以治道，曰：「游心於淡，合氣於漠，與物自然而無容私焉，則天下治。」帝嘆詠曰：「廣成之言，何以加此！」辭歸天台。盧藏用指終南山曰：「此中大有佳處，何必天台？」對曰：「以僕觀之，乃仕宦之捷徑爾。」盧初隱終南，後登朝，聞言殊有慚色。女貞有名焦靜貞者，泛海詣蓬萊求師。至一山，見道者指言曰：「天台山司馬承禎名在丹臺，身居赤城，爾良師也。」靜貞既還，詣承禎求度，未幾昇天。嘗降人間，謂薛季昌曰：「司馬先生得道，高於陶都水之任，當為東華上清真人。」開元中，文靖天師與承禎赴長生殿千秋節齋。值中夜，行道畢，隔雲屏各就枕。斯須，忽聞小兒誦經聲，玲玲如金玉響。天師乃褰裳躡步而窺之，見承禎額上有小日如錢，光耀一席。逼而聽之，乃承禎腦中之聲也。天師還，謂其徒曰：「《黃庭經》云：『泥丸九真皆有房，方圓一寸處此中。』又云：『左神公子發神語。』其先生之謂乎？」一日謂弟子曰：「吾於玉霄峯東望蓬萊，有靈真降駕。今為東海小清童君、東華君所召，必須往。」俄頃化去，如蟬蛻，弟子葬其衣冠焉。時年八十有九。玄宗親撰碑文。有《修真秘旨》、《天地宮府圖》、《坐忘論》、《登真系》等書行於世。詔贈「銀清光祿大夫」，諡「正一先生」。

陳世安
京兆人。好道，遇仙，白日昇天。治小台山。見《總仙傳》。

謝自然
華陽女冠。幼而入道，慕南岳魏夫人之操。至天台從司馬子微學道後，白日仙去。事見《續仙傳》。

汪子華
字時美。三舉不第，嘆曰：「年逾不惑，不登仕版，何面目見朋友乎？」遂與顏真卿同事白雲先生張約；再師赤城先生司馬承禎。丹成道備，貞元五年白日昇天。

李元
開元間嘗遊華山採藥。忽一日騎白鹿，謂山下人曰：「我今遊天台，有三老人遮道，留之不可。」見王簡《疑仙傳》。

王可交
蘇州人。嘗棹舟入松江，中流見畫舫，有道士七人，皆玉冠霞帔。一人呼可交，與二栗，命黃衣送上岸，且令合眼。洎開眼，已失黃衣，但見峯巒中，松柏參天。問之，乃天台山瀑布寺前也。自是不食，後挈妻子入四明山，不復出。具見〈靈異考〉。

許碏
少為進士，晚學道。常歷天台，於懸崖人不及處題曰：「許碏自峨眉山尋偃月子至此。」後插花滿頭，醉歌、昇雲而去。

王旻
不知何許人，天寶中賜號「太和先生」。有姑亦得道，年七百歲。往來天台，貌如嬰孩。見《湖海紀聞》。

夏侯隱
不知何許人。大中末遊天台，獨止一室，或露宿草樹間。每登山渡水，則閉目而睡，比至則覺。人呼睡仙。見《仙傳拾遺》。

月光童子
《巨鰲記》云：「有人誤入嵩高山，見東南大巖下石孔中，入有大宮闕，自然明燭，與日月無異。有六仙人云：『月光童子在天台，往來此中，非有道不得見。』」又見《總仙記》。

五代

呂洞賓
遊天台，居福聖觀，靈應事跡甚多。嘗題一絕於壁云：「青蛇遶地月徘徊，夜靜雲閑鶴未回。欲度有緣人換骨，暫留踪跡在天台。」宋紹興間，一丐者負其母，歌於市，但云：「只兩口」。既久，詢羣丐所聚，則無是人。一日到台州，出崇和門至泉井洋，擲其母於水，乃一巨瓢。跨而昇空。人方思兩口乃呂字也。

厲歸真
天台縣人也。性嗜酒，冬夏常衣單衣。妙於水墨，見屋壁即畫鵲。時人不知其得道也。以天祐三年十一月，於河中府中條山，白日沖天，告時人曰：「吾本台州府唐興縣人，有弟在彼。」脫下破布衫，服星簪、羽袂而輕舉雲中，寥寥有簫管之聲。

宋

張伯端
天台人，字平叔。少好學，晚傳混元之道而未備。孜孜訪問，遍歷四方。後遊蜀，遇劉海蟾授金液還丹火候之訣，乃改名用誠，號紫陽。能出陽神，自謂得形神俱妙之道。歸，以所得稡成秘訣八十一首，號《悟真篇》。後世宗之，稱為「天台仙派」。年九十九歲趺坐而化。用火燒化，得舍利千百，大者如芡實，色皆紺碧。至淳熙中，其家蚤起，見一道流踞上席而坐，叩其家事歷歷。值其孫他出而去。人以為用誠之歸云。

白玉蟾
得法於張伯端之再傳。往還天台諸山。博洽儒書，究竟禪理；出言成章，文不加點。用都天大雷之法，祈禳輒應；時言休咎，驚動聾俗。嘗墮西湖，遶尋不見。達旦則在水上，猶曛然也。後尸解於海豐縣。

姜仙翁
牧牛山谷中，夏熱，招雲覆之，旱則呼雨，多著神異。後坐化，人以其真骨塑像，見存豐饒坑廟。旱潦有禱必應。

沈仙翁
歲旱，遇人曰：「請我以瓜酒，必雨。」果如其言。子小仙翁，靈異如父，併塑於尖山廟。

道士

東漢

劉根
字君安，長安人，隱永嘉飛霞洞。嘗至天台赤城訪紫極君。見《仙家雜記》、葛洪《神仙傳》。

晉

白雲先生
《洞天福地》記：「靈墟乃白雲先生隱處。」《世說》載：「王右軍得筆法於白雲先生。」又按《野史辯才》云：「右軍作〈蘭亭記〉三百七十五字，始夢天台子真傳授筆訣，以「永」字為法云。」其後司馬子微亦號「白雲子」。

梁

夏馥
字子治，陳留人。入桐柏山，遇王真人授以黃水雲漿之法。今在洞中為明晨侍郎。見陶弘景《真誥》。

齊

褚伯玉
錢塘人也。年十六，家為娶。婦乘車而入，先生踰垣而出，隱於天台中峯二十年。樵人見之在重巖之下，顏色怡怡，左右惟有松屑二褁，由是遠近知之。齊高帝徵之，不起，乃移居大霍山，仙去。

葉法善
字道元，松陽人。七歲溺於江中，三年不還。父母問其故，曰：「青童引我，飲以雲漿，朝於太上，太上領而留之。」自仙府還，已有役使鬼神之術。年十五中毒殆死，見青童曰：「天台苗君飛印相救。」於是獲蘇。開元初為銀青光祿大夫鴻臚卿，封「越國公」，充景隆觀主。嘗於上元夜引玄宗於西涼府觀燈；又嘗因八月望夜與玄宗遊月宮，聆月中天樂。顯慶中，奉命修〈黃籙齋〉於天台山桐柏觀，顯跡甚多。

唐

甘泉先生
不知何許人。隱華頂峯，頻詔不起。開元十八年，元宗特於王屋山置臺觀以居之。

吳筠
字正節，通經義，美文詞。入嵩山，依潘師正究其術。南遊天台，觀滄海，與有名士相娛樂。明皇召問，每開陳，皆名教世務。後復步剡中，忽焚香返真。

賀知章
字季真，會稽人。按許鼎撰《通和先生祖貫碑》云：「貫學黃老，初賀監得攝生之術，負笈賣藥，數百年不死。後於天台山昇仙。」（見《高道傳．知章》）。見《唐書．隱逸傳》，亦嘗棄官入道。昇仙之說，恐未必然。

田虛應
字良逸，薛季昌以「上清大洞法」授之。潭州旱，蓬髮至，無言而雨降。久雨不止，默然岸幘而坐，即霽。元和中入天台不復出，憲宗詔，不起。神人持金爐降詔，因羽化。

馮惟良
字雲翼，師田虛應。元和中入天台，元稹聞其風而悅之。桐柏觀正一先生完葺以來，潭廢之久；惟良乃再締構，作上清室、降真堂、白雲亭、翛閑亭，遠復正一先生之迹。以三洞之道，行於江表。憲宗詔，不起。一日沐浴冠簪降庭，若有所對召。須臾陞階，遂化。

吳善經
縉雲仙都山人。年十七為道士，遍登匡廬、天台、三茅。元和甲午年八月十三羽化。詳見權德輿《大清三洞法師吳先生碑》。

應夷節
字適中，汝南人也，唐明皇開元中高士應凝之曾孫。七歲詣蘭谿靈瑞觀出家，年十三與道士籍。久之，遊天台龍虎山，受正一紫虛都功等錄。而後復受昇玄上清回車畢道，及紫文素帶藉地騰天符。且「上清大法」，自陶隱居傳王遠知，王傳潘先生，潘傳司馬煉師，司馬傳薛季昌，薛傳田良逸，田傳馮惟良，馮傳夷節也；師行之精勤，故動有神靈之助。唐武宗會昌中，就天台桐柏觀之西南，別建淨壇以居。觀察使李褒閒來問道，因奏請院額，因詔以「道元」為名。拾遺張頴撰記。公卿以師名奏聞，詔賜服號，固辭回。昭宗乾甯中，忽一日，沐浴入靜，凝神如有所待。至翌日昧爽解化。及遷神就窆，但空棺而已。

閭丘方遠
字大方，舒州宿松人也。幼而辯慧，年十九，問大丹於香林左元澤。復詣仙都山隱真巖，事劉處靜，學修真出世之術。三十四歲受法籙於天台玉霄宮；葉藏質真文秘訣盡蒙付授。而方遠守一行氣之暇，篤好子史羣書。每披卷，必一覽之不遺於心。常自言：「葛稚川、陶貞白，吾之師友也。」銓《太平經》為三十篇，備盡樞要，其聲名愈播於江淮間。唐昭宗景福二年，錢塘彭城王錢鏐深慕方遠道德，訪於餘杭大滌洞，築室宇以安之。昭宗累徵之，竟不赴召；乃降詔褒異，就頒命服，俾耀玄風，賜號「妙有大師玄同先生」。闡揚聖化，啟發蒙昧。真靈事跡顯聞吳楚，由是從而學者無遠不至。天復二年二月十四日，沐浴焚香，端拱而坐，俟亭午而化。顏色怡暢，屈伸自遂，異香芬馥，三日不散。弟子以從俗葬，舉以就棺，但空衣而尸解矣。葬於大滌洞之傍白鹿山。後有道俗於仙都山及廬山累見之，自言：「我捨大滌洞，歸隱灊山天柱源也。」

左玄澤
永嘉人，性介不隨俗。居玉霄峯二年，絕粒不語。常制《真一頌》。見《赤城志》。
又按《續志》載：左同仁云即前志玄澤也。師徐徵君，常遊山，經旬不返。樵者見與三虎坐。不食五穀，後尸解。見《總仙傳》。

陳惠虛
河東人，為僧居國清寺。嘗與同侶遊石橋，遇異人，自此慕道。晚歸終南山，遇一老叟遺以大丹，服之昇天而去。見《仙傳拾遺》。具見〈靈異考〉。

陳寡言
字太初，隱於玉霄峯，號曰華林。天台科法有闕遺者，拾而補之，惟傳度弟子。有劉介者就華林請教，奉几杖香火凡二十年，盡寡言之道。寡言將尸解，謂劉介曰：「當盛我以布囊，致石室中，慎勿以木為也。」又以詩示其徒曰：
我本無形暫有形　偶來人世逐營營
輪迴債負今還了　搔首索然歸上清

別有詩十篇，舊在天台道元院。

徐靈府
號默希子，錢塘天目山人。通儒學，無冀於名利。居天台雲蓋峯虎頭巖石室中凡十餘年，絕粒。久之，凝寂而化，享年八十二。著《玄鑑》五篇，詮《通玄真經》十二篇，及撰《天台山記》、《三洞要略》、《寒山子集序》。

葉藏質
字含象，處州松陽人，法善之裔也。詣天台馮惟良，授《三洞》經籙。於玉霄峯選勝，創道齋，號「石門山居」。日誦《道德》、《度人》二經。晚年尤精符術，請之者如織。婺州牧為邪物所撓，詣請符，至中路犯以忌穢，失之。牧親造，見案上有封箇，封檢甚固，乃前之符也。因焚香致匣捧歸，祟物遂絕。唐懿宗優詔石門山居為玉霄觀。忽命酒，召其友應夷節同飲。語及生平事，然後告以行日。及期，題於門曰：「雞鳴時去。」門人遂聞珠珮雜鼓樂聲于空中。須臾雞唱，視之，已化矣，年七十四。

杜光庭
字聖賓，號東瀛子。或云栝蒼人，為時巨儒。唐懿宗朝，與鄭雲叟賦萬言不遂，入道事天台山應夷節。嘗謂：「道法科教，自漢天師暨陸修靜撰集以來，歲月綿邈，幾將廢墜。」遂考《真誥》，條例始末，故天下羽襡永遠受其賜。鄭畋薦其文於朝，僖宗召見，賜以紫服象簡，充麟德殿文章應制。為道門領袖，當時推服。中和初，從駕興元道，遊西縣。適遇術士陳七子（名休復），灑然異之，披榛穴地，取瓢酒酌之，曰：「以此換子五臟爾。」遊成都，喜青城山白雲溪氣象盤礡，遂結茅居之。溪蓋薛昌真人飛昇之地也。一日忽謂門人曰：「吾昨夢朝上帝，以吾作岷峩主司，恐不久於世。」時後唐莊宗長興四年，年八十四歲。一旦，披法服作禮，辭天陞堂，趺坐而化。顏色溫晬，宛若其生。異香滿室，久之乃散。蜀主王建初欲大用之，為張裕所沮。賜號「廣德先生」。又欲優於名秩，以為諫議大夫，封「蔡國公」，進號「廣成先生」。

劉方瀛
天台道士，受天師劍法符籙。嘗呪水愈疾。咸通末卒。見《雲笈七籤》。

莫道士
不知何名，孫郃有〈與天台莫道士書〉。

劉處靜
自號「天台山耕人」。會昌中，與葉藏質、應夷節為林泉友。見《舊圖經》。

王文果
天台道士，有詩集一卷。見《崇文總目》。

化石僧
天台山東有洞，入十餘里有居人，市肆多賣飲食。乾符中，有遊僧入洞，經歷市中，饑甚。聞食香，買蒸餅啗之；同行一僧，服氣不食。行十餘里，出洞門，已在青州牟平縣，而食僧俄變為石。

金柔
天台道士，與剌史鄭册為方外之友。册見女仙三百餘人來迎，與柔共入靜室。禮拜已，揖柔向按，不令閉四門。跪拜再三，少時而逝。形體柔軟，顏色不變。後柔亦得道。

張雨
字伯雨。年二十棄家，遊天台諸山。吳人周大靜為許宗師弟子，得楊、許遺書，外史師事之，遂傳正一之法。隨王壽衍入京師吳閒閒家，師大喜焉。受七十二家符篆于虞集。嘗作〈台仙閣記〉。與薛玄卿、章心遠、毛伯玄相友善；而文字之交則虞、楊、袁、范諸君也。詩宗杜，古選類大歷間諸子；文學昌黎，而令語類漢人。引敗筆點綴木石人物，亦自賞適。作字勁健在陶貞白上。葺黃𥰓樓，收藏圖史甚富。修《玄史》、《尋山志》、《山世集》、《茅山志》，因號「勾曲外史」。年七十六化。化後百餘年而所手營墓為居人所發，鋤擊陶器，裂其腦，容色如生。面貯法書二帙，發塚者取一帙示鄭太史環。太史欲併得全帙，令其人且攜書歸。置市肆橫閣扇側，雷擊一聲，失其書。歸視，腦亦完好；書二帙仍在其前，驚掩之。

朱霄外
郡人，居天台崇道觀，有題梁云：「吳越兩街道統．天台道門威儀．棲真明德太師．通玄先生．正一天師．特進檢校太傅．守太保．上柱國．吳郡開國公．食邑一千五百戶朱霄外建」。

宋

王茂端
行「上清大洞法」，通真達靈，事驗甚著。養母至百歲，自年九十八清健不衰，人呼為「靈寶」。其弟契真亦行大洞法，號「小靈寶」。所著《靈寶教法秘籙》十卷，留桐柏觀。

張無夢
字靈隱，號鴻濛子，與种放、劉海蟾結為方外友。事陳希夷先生，多得微旨。久之，遊天台，登赤城。廬於瓊臺觀，行赤松導引、安期還丹之法。居十餘載，詠修煉事，題曰《還元篇》。夏英公獻于真宗，召對，令講《易》，即說謙卦曰：「方大有之時，宜守之以廉。」除著作郎，不受。復召講《還元篇》，曰：「國猶身也，心無為則氣和，氣和則萬寶結矣；心有為則氣亂，氣亂則英華散矣。此還元之大旨也。」上以歌一闋賜之。還山，令台州給著作郎俸以養老。有黃白術，秘而不言。居瓊臺又十餘年，後到金陵。九十九歲終，經三日，頂中有白氣勃勃然，出高三尺；肢體柔軟，指甲不青，心胸尚煖。有《瓊臺詩集》行世。

皇甫坦
字履道，遇朱桃椎真人，頂有珠光。顯仁太后目疾，夢見坦能醫。坦南遊，后令人物色得之，目明。甄踊而行，為布氣，即釋踊。留一扇，禁中患瘧者用之皆驗。平都山柏枯二十年矣，呵氣再榮。凡四赴召命，靈跡甚著。隆興中遊天台，會康壽殿產靈芝，遣兩府傳宣撫問於天台山，賜沉香二百兩。至乾道初，方遊武當，後還青城；拱手垂足，坐繩牀而化，三日不欹。將窆，天燈下燭，仙鶴盤旋。

陳景元
字大靈，號碧虛子。遊天台，遇張無夢授秘術。宋神宗詔開講，賜左右街道錄及師號。所居以道儒醫書為齋館而區別之。所役二奴曰「黃精」、「枸杞」，馴而不狡。王安石、王珪直與之遊。善正書，祖述《樂毅論》、《黃庭經》，下逮歐陽詢《化度寺碑》。年七十，沐浴改衣，作韻語云：「昔之委和，今之蛻質；非化非生，復吾真宅。」長嘯一聲，正坐而逝。所著《道德經註》、《老氏藏室纂微》、《莊子註》、《高士傳》百卷、《大洞經集註》、《度人經傳》、文集二十卷。

張契真
字齊一，錢塘人也。性沉默，聲利不容於心；惟嗜文，善草隸、弈棋。幼從胡法師遊赤城，時朱天師居天台，目而器之。以其有青骨方瞳，度為道士。又受〈正一盟威靈寶法錄〉於樊先生，由是紫蕊玉笈之書無不歷覽，名振江湖。錢忠懿王俾總三錄齋事，宋太宗命醮；賜紫衣已，命刊正道書，賜號「元靜大師」。真宗景德三年正月十一日夜，髣髴見朱衣吏持符而至，曰：「奉命張契真宜速淨穢，往彼職事。」二十三日沐浴訖，泊然返真。翼日遷神，肢體柔軟，流汗被面。火化得青黑色珠，《步虛經》云：「舍利耀金姿，龍駕欻來迎。」是也。

毛洞元
不知何許人，隱蓮華峯石湖，范參政有詩贈之。

張雲友
邑人，元明宮道士。白玉蟾以其有仙風道骨，勸往瓊臺卓菴。張亦師事玉蟾，得其道要。

祝通玄
桐柏觀道士，專事修煉。所著〈修真〉詩五首，在桐柏觀。

元

王中立
邑人，字定民，號足菴，為桐柏觀道士。母初生時，夜夢乘白鶴者止于庭。生而好清淨，讀書頴悟，住持杭之西太一宮，潛心教典。宋理宗朝，寵錫優渥，元賜「仁靖純素真人」。有語錄藏于桐柏宮，史孝祥為之序。

曹法師
居溪南大路旁，曰「大路曹氏」，其族元季嘗繁衍焉。法師壯年為狐婦所惑，去桐柏觀為道士，三年無所得。乃往謁張真人，盡通其法。回至杭，適大旱，禱雨無應。法師書片紙粘背上曰：「雨出賣。」官聞之，命往吳山。行事用一大甕盛水，燒磚投其中。青天轟雷一聲，四神將立左右曰：「上蒼主旱，雨不可求。」法師曰：「權借太湖三尺水。」須臾，陰雲四合，黑霧漫空，大雨如注，平地尺餘。頃之開霽，視簷下水，悉有鮮魚薀草，太湖果乾三尺。諸司厚貺皆不受。居家除淫祠、伐妖樹、滅邪魔、救疾苦、禱雨祈晴，厥應如響。年七十餘終。今有法劒、藥磨存焉。

天台山方廣寺達濬和尚助英洋拾貳元
上海縣龍華寺志拱和尚助英洋拾貳元

光緒十九年良月佛隴真覺寺敏曦監梓

天台山方外志卷第九終

天台山方外志卷第十

隱士考第十一

[隱士考序]
台州古屬越地，自漢萌芽，僅號東南一尉，後漢始稱縣，吳始稱郡，即自唐以前頗號僻左，為天下者戰爭所不取、干戈所不及。矧山水幽清，林木深邃，人烟僻絕，仙聖幽棲，以故遯世無悶之士、不事王侯之賓，或梯山航海以孤征，或挈家攜朋而至止，飲啄林泉，棲遲人外。汙言本所不聞，何須洗耳？烟霞終日屬目，故自陶情。然有天地閉塞、時命大謬而隱者，有刻意尚行、離世異俗而隱者，始晦終顯，雖自繫乎人情，遠志小草，亦難逃於物論。噫！世稱高士，所以不多指也。

隱士

漢

高察
隱居佛隴之北、白沙之西。有坡陀小嶺，至今呼為察嶺。見神雝山圖。

晉

褚世標
義熙中隱士曇猷，身留赤城山室，顏貌如生平，而舉體綠色。世標登山獨得見之，他欲觀者輙為雲霧所蔽，則知標亦有道士也。

齊

顧歡
鹽官人。字景怡。年二十隱居天台，開館授徒。母亡，廬墓讀詩，至「哀哀父母，生我劬勞」，輒執書慟哭，學者廢〈蓼莪篇〉。台人或病疫，以問歡，歡曰：「汝家有書否？」答曰：「止有《孝經》三章。」歡曰：「此益善！可取〈仲尼章〉置枕上。」如其言，果瘥。人問其故？曰：「善禳惡，正勝邪，此所以瘥。」高帝累召不起。詳見《赤城志》及本傳。

杜京產
鹽官人，顧歡招之，同隱歡嶴。今招隱峯是其遺跡。

褚伯玉
字元璩，錢塘人。少有隱操，居瀑布山三十年。初伯玉家為娶，婦乘車入門，伯玉踰墻而去。見《仙苑編珠》。高帝詔，不起；敕於剡白石山立大館，舍之。徐靈府《山記》又云：「居桐柏觀小嶺，年百歲餘。」未知孰是？

梁〕庾肩吾
字子慎，新野人，信之父。隱居天台，故其所著〈哀江南賦〉題曰：「少微真人，天台逸民。」見《一統志》。

唐

張濆
天台隱士。喻鳧贈詩有「道高天子問，名重四方招」之句。王正白集亦有〈憶台州張處士〉詩。

鄭隱君
白居易有〈贈天台鄭隱君〉詩。

五代

鍾隱
字晦叔，天台人。少清悟，不嬰俗事，好肥遁自處。嘗卜居閑曠，結茅屋以養怡和之氣。好畫花竹禽鳥以自娛，精絕時無倫擬者。

宋

賈嗣業
字元濟。篤厚長者，朋友有不善者，必私戒之。嘗以舍法貢試，而正貢者以小罰有礙，次當嗣業。久之，貢者不行。人謂嗣業何不治裝，乃笑曰：「貢小事也，彼已徧謝州縣親識，我可奪之耶？」往見貢者，勸之行。嗣業卒不貢，隱居讀書。子偉、孫涉大顯。

周敬孫
天台人。師事金華王柏，受性理之學。嘗著《易象占》、《尚書補遺》、《春秋類例》。遊太學不仕。

曹淇
字元圭，號霞寓翁。與郡人楊玨、陳天瑞、車若水、黃超然為友。倡明正學於上蔡書院，台之儒風一時為盛。有《訓兒錄》藏於家。

王賁
字蘊文，介持有守，鄉俗化之。王實翁創上蔡書院，賁具古冠服來謁。及魯齋歸，乃敦請代領其事。既卒，無以殮，門人爭經理其喪。至葬，道有兩岐，一大而遠，一狹而近。門人請其婦，婦曰：「先夫平日不肯由徑，不可違其志。」聞者歎曰：「有是婦哉！君之德益彰矣！」

陳休
臨海人，太學進士。隱桐柏山養母。自號休休子。撰〈桐柏觀莊田記〉。

孫巖
同陳休隱居桐柏山，號雲壑布衣。徐竹溪大受有詩贈之。

鮑嶷
天台居士，撰〈重修老君廟記〉。

元

楊叔和
幼度弟。漁獵諸史，好禮賢士。宋末，元人逮宋諸王孫甚棘；趙文敏公孟頫聞其名而避兵焉，乃館而庇之。後謝書云：「向時託庇萬間獲殘喘，以有今日，何刻敢忘？叔高令兄，想益康健。」見《停雲帖》及程篁墩、吳匏菴文集。

杜本
字伯原，其先居京兆，後徙天台。為人湛靜寡欲，與人交，尤篤於義。天文、地理、律歷、度數，靡不通究。尤工篆隸。所著有《四經表義》、《六書通編》、《十原》等書。學者稱為「清碧先生」。至正三年，右丞相脫脫以隱士薦，召為國史編修；稱疾固辭，致書於丞相曰：「以萬事合為一理，以萬民合為一心，以千載合為一日，以四海合為一家，則可言制禮作樂而躋五帝三王之盛矣。」遂不行。卒年七十五。

舒岳祥
天台人，以文學師表一代，奉化戴表元從之受業。大德間，表元為東南大家，祥竟不顯。

陶宗儀
字九成，天台人。博物洽聞，明於處世。至元間避地於松江之華亭林，力耕以給食。雅好著述，雖在畎畝，恆以筆硯自隨。嘗預置一甕於牖間，遇有所得輙書以投其中。久之，取次成帙，名《南村輟耕錄》，行於世。

於谷遂
治書。其學出於黃巖車若水。

許嗣
字繼可，號得靜山人。善吟咏，有詩集藏於家。黃縉序謂：「清高而不失之迂，平實而不近乎理。」

曹文炳
字君煥，號霞間老人。篤厚任真，不事表暴。邑令佟復以儒學訓導薦之，不肯就。年七十，以壽終，有《霞間藁》藏於家。

曹文晦
字輝伯，君煥弟。少從兄學，頴悟多識；而雅尚蕭散，好以吟咏陶寫性情。時鄞邑尹許廣大以其縣之儒學教諭薦，遣使致聘，辭不赴。築室讀書，號「新山道人」，有詩稿藏於家。詩在元台人特為首稱，大有情致，夏赤城序其稿。

曹一介
字筠軒，東林人。讀書博古，好義輕財，鄉人尊之。有《友竹藁》藏於家。

聞達熙
太平人，字子和。弟達頤，字子齊。俱通書經。子和能醫，好賓客。時祕書少監泰不華以長山教諭薦兄弟，辭不赴，終於家。

丁夢松
字仁仲，通書史大義。性耿直，不能曲意狥物。家業頗裕。至正丙申值旱荒，濟窘乏者數十家，葬族喪者六，嫁孤女二。方國珍強為偽官，飲藥卒。

曹榕
字懋夫，君煥子，因繼周姓，居烏崗。為人倜儻，有大志，詩書子史皆究其源委。善吟詠，號為「烏崗居士」。有詩集藏於家。

汪謇生
字本真，居大豁山下，隱居教授。性簡率，不事修飾，能急於義。其姑嫁周氏，遭大疫，家人逃避；本真獨往視，供湯藥。經二旬，病愈，始已，其行義類如此。嘗扁其所居室曰「采薇山舍」，所為詩文失傳。

奚國賢
字彥光，靈溪人。明《易經》，教授鄉里。性純謹言，若不出口。蚤喪父，事母，竭產奉養。絕利欲，甘淡泊。時值驛騷，杜門不出，布衣蔬食，晏如也。自號虗白山人。以壽終。所著詩文有《溪齋墨藁》藏於家。

聞集大
弟雋大，俱以詩名。見《新山稿》。

潘和道
名順藏。性頴悟，行剛，善吟詠。知兵事，劉基薦之；以疾辭，遁華頂峯。捐資建寺，築雲山一覽亭以自適。有《竹坡藁》藏於家。

國朝

周應顯
字伯煥，歡谷人，自號靈墟山人。善吟詠，放情山水。其父為人所害，散財復讐，方正學作〈復讐序〉。洪武中薦，不起。有《靈墟集》藏於家。

嚴艮
字止山。治書，性淳朴有守。至元間屢舉，不起。開館授徒。洪武中，以壽終於家。

楊偉生
名公俊，繼可從子。性溫厚，讀書尚義。其子姪承家教，皆登顯宦。晚年退居，築圃植花，號「老圃」。宋學士景濂為記《翰苑》，桂彥良諸名公皆作詩文寄贈。其自有詩稿藏於家，名《老圃集》。

裘光大
字明遠。弟光啟，字清遠。人物修偉，雅尚儒術。初聚居縣郭，元丙申罹寇燹後，明遠徙居虎蹲巖；清遠析居玉湖，去母十里許，扁其居曰「陟望」。事親克孝，母寡居，屏去簪珥不御，惟戴柏葉一枝。母亡，種柏成林以表其思，因名其地為柏谷。

夏應剛
字伯忠，事親至孝。洪武間辟，不起。見〈檢討遂行狀〉。

嚴貞可
隱居教授，嘗辭徵辟，鄉人敬之。年踰大耋以終，祀鄉賢。

曹宜約
字以禮，年四十始知讀書。繹義理有古人風致，自邑大夫以下無弗禮重。嘗修《天台志》藏於家。

丁彥俊
名天良。性頴悟，不事表暴，放情山水，間以琴書自娛。與葉兌諸君為友，兌上「一綱三目」於金陵，彥俊餞之，謂曰：「宋儒以三傑四皓未若董公為至人。」世謂兌彥俊一言贊之。

趙同條
字克楊。性簡重，不妄與人；篤精理學，兼通術數。善咏，自號「霞城病叟」。

嚴漢英
能詩，號樵雲。

賈富
字守信。隱居授徒，夏都憲塤，其弟子也。因居上皇里，自號羲皇上人。

魯崇吉
名昇，魯都憲穆之長子。性資渾厚，有長者之風。六經子史靡不淹貫，而尤精於詩；百家技藝莫不講求，而尤工於琴。自號養性先生。

陳宏
字廷受，號竹窗。善吟詠，有詩載《赤城集》。

夏智
字大慧，工詩文，德學重於鄉。天順間，本府舉修實錄須知，獨稱耆儒。有《松隱集》。

許載
字崇厚，號墨湖居士。善詩，有〈梅莊十詠〉傳於世。

賈恆
字一之，號白齋。工於詩，有《白齋藁》藏於家。

王宗元
字子春，玩味五經，究濂洛諸書，尤精理數之學。學校孔天胤造其閭，題曰「園林貞素」。所著有《定性書》、《洪範數》、《西軒稿》，祀鄉賢。

[宋]

賀允中
字子忱，上蔡人，參政。紹興初寓居萬年寺西，後徙臨海。宅墓在縣東一都。

趙士佇
宋宗室周王玄儼玄孫，普安郡王仲銘之子。南渡寓天台，子不悖、孫善恢俱襲修武爵，曾孫汝涇登第。

趙不柔
字正之，安康郡王之子。每悼其父死靖康之難，不樂仕進。秦檜當國，招之不出。官承議，判潮州。紹興初，避地天台。

李彚
字推之，覃懷人。紹興九年判台州，因寓家於此。嘗撰〈九天僕射祠記〉。

汪藻
字彥章，新安人，官翰林顯漠閣學士。建炎中避地天台。有道中詩，見《天台續集》。有《浮溪集》行於世。

王銍
字性之，汝陰人，自號雪溪居士。官樞密院編修，獲罪秦相，避地天台。有文集行於世。

陸淞
字子逸，會稽人，左丞相佃之孫。紹興間建秘書閣省，淞與校勘之職，宰天台，遂家焉。有《樂府集》行於世。

季可
字思可，龍泉人。寶祐進士，遷戶部侍郎。退居天台，作堂雷馬山讀書。號隱怪，有文集。

元

孔吉祥
為本縣僧綱，因寓家焉。子安普登第。

卜元吉
河西唐兀氏，為吉祥贅壻，寓家天台。鄉試副榜舉人，任慶元路翁州書院山長。入皇朝，以故官起授。

泰不華
白野人。父塔不台，為台州錄事判官，遂居於天台。不華家貧，好讀書。年十七，鄉試第一，中進士，累官禮部尚書。後招捕方國珍遇害。華為人尚氣節，不隨俗浮沉。善篆隸，嘗重《復古編》，考正訛字。見《統志》。

僑寓

梁

沈約
字休文。陳時征虜將軍，永平中棄官，乞為道士，來憇桐柏。見剡縣金庭觀石刻。

唐

王展
不知何所人，寓天台。項斯有〈懷王展〉詩云：「赤城山下寺，無計得相隨。」嘗撰〈白郎巖記〉。

項斯
字子遷，江東人。會昌中進士，為丹徒尉。清奇雅正，尤工於詩。楊敬之嘗贈詩云：
幾度見詩詩總好　及觀標格勝於詩
平生不解藏人善　到處逢人說項斯

後遊天台，因家焉。

曹唐
不知何許人，字堯賓，寓天台。以能詩名，後為荊湘從事，賦〈桃源〉詩，膾炙人口。

周朴
泉州人，寓天台。後黃巢亂，不屈，死。

奚承芳
甯國人。父敬章，咸通間刺台州。後承芳襲父爵。天祐中，朱梁革命，棄職，寓居邑之靈溪。

宋

成大亨
字正仲，河間人。元符三年，官左朝散大夫、直秘閣。紹興初，寓天台。

桑莊
字公肅，高郵人，官知柳州。紹興初寓天台，有《茹芝廣覽》三百卷藏於家。

錢徽之
錢塘人，忠肅公錢端禮從弟。官朝議大夫，知崇慶府。紹興初，父稔守台州，因寓天台。

錢厚之
字德載，錢塘人，忠懿王之孫。罷邑暨陽，築室大隱峯下，王銍為記。

曹勛
字功顯，汴梁人，官節度使。紹興間，奉詔詣金，迎徽廟梓宮南還。竣事言還，乞身奉祠，諡忠靖。提舉桐柏崇道壽昌觀，因寓天台。

范宗尹
襄陽人。高宗時累官右僕射，出知溫州，退居天台。

神明考第十二

[神明考序]
夫神之為言，伸也；鬼之為言，歸也。人死精神不磨，伸者為神，屈者為鬼。儒者云鬼神者，二氣之良能，非關人死為之。佛說陰陽二氣之間，六道輪迴不息。今之為人矣，安知死而不為天、為鬼、為畜、為獄乎？今之為神矣，安知死而不為天、為人乎？蓋形有聚散，識無泯滅；隨業播遷，初無定體。又微妙不測之謂神，此又六道中至靈者之總稱，如曰人神、天神、龍神，以至畜類，亦有至神之不可測者。若天台山君，仙之神也；關聖真君，天之神也；惠澤龍王，龍之神也。餘以類推，以至事事物物皆有主執之神。如《華嚴經》說：「主山神、主海神、泉源河沼等神，皆入不思議解脫法門。」此又神之至神，所謂菩薩神、佛神者也。天台山神祀，舊志所稱至夥，不無邪正之淆。孔子曰：「非其鬼祭之，諂也。」今之所取，但典實可稽及效靈於伽藍福地者而已。余非神人，又烏能盡知所祀者邪耶、正耶、有耶、無耶？

護法伽藍

玄弼真君
周王喬，字子晉，靈王太子，事見〈神仙考〉。五代時封「玄弼真君」，宋政和三年封「玄應真人」，掌吳越水火。既為吳越土地之主，故台之屬郡梵宇，皆嚴事之，以為護伽藍神。今略錄靈異事蹟，以彰崇事非虛。
―晉曇猷尊者，初到石橋，思欲度方廣。見一人龐眉皓髮，問師所之，師具答意。老人曰：「君生死身，何可得去？吾是山神，故相告爾。」師乃退。《靈異錄》
―後唐同光中，時夏亢陽，福田寺住僧告從禮禪師曰：「將營羅漢齋，奈何園蔬枯悴，請闍黎為祈禱。」禮曰：「但焚香於真君。」時主事向仙祠而咒曰：「上座要雨以滋枯悴。」至夜，雲起雨霏，三日而止。又僧廚闕用水槽，山上有赤樹中用，來白於禮，禮曰：「某同真君道去。」但庀徒具器以伺之，無何，大風卒起，曳仆其樹。
―五代時，玄弼真君見夢於僧，曰：「韶國師是智者，起法堂都料螺溪淨光大師是放生會首，堂中眾僧是所放魚。」《二師口義》
―宋元豐初，永嘉忠法師遣門人掃荊溪大師塔。草棘荒蕪不能辯，即案〈梁氏碑〉「去大師瑩兆百步」尋識之。其龕已空，惟乳香一塊耳。夜夢玄弼真君謂曰：「昨者天神遣多人取全身去也，不須猶豫。」《荊溪傳》
傳燈述曰：周靈王太子晉，生為神仙，死而魂為天台山神，掌吳越水火，司命一方。又能皈依三寶，作蘭若護法之主。靈應事蹟可考典籍者五。其陰翔顯佑，神妙不測，則無處而不顯，無時而不在，又不啻如此。故台山僧寺，凡為民間之侵漁者，而山神輒能致禍。台民以此為戒，而卒不敢妄為。既其有功德於伽藍福地若此，而叢林之嚴祀虔奉宜矣。

關王菩薩
〈玉泉碑〉云：天台大師初至荊州當陽縣玉泉山，望湘漳山色堆藍，欲卜請以為道塲。意嫌迫隘，遂上金龍池北百餘步，有一大木婆娑偃蓋，中虗如庵，乃於其處入定。一日，天地晦暝，風雨號怒，妖怪殊形，倐忽千變。有巨蟒長十餘丈，張口內向；陰魔列陣，砲矢如雨。經一七日了無懼色。師憫之曰：「汝所為者，生死眾業，貪著餘福，不自悲悔？」言訖，眾妖俱滅。其夕雲開月明，見二人，威儀如王，長者美髯而豐厚，少者冠明而秀發。前致敬曰：「予即關羽。漢末紛亂，九州瓜裂，曹操不仁，孫權自保。予義臣蜀漢，期復帝室，時事相違，有志不遂，死有餘烈，得王此山。大德聖師何枉神足？」師曰：「欲於此地建立道塲，以報生身之德耳。」神曰：「願哀憫我愚，特垂攝受。此去一舍，山如覆船，其土深厚。弟子當與子平建寺化供，護持佛法。願師安禪七日，以須其成。」師既出定，見湫潭千尺化為平址，棟宇煥麗，巧奪人目。神運鬼工，其速若是。師領眾入居，晝夜演法。一日，神白師曰：「弟子今日獲聞出世間法，願洗心易念，求受皈戒，永為菩提之本。」師即秉爐，授以五戒。於是凡台教伽藍，莫不祀為護法之神。
傳燈述曰：按《三國志通俗演義》，請關公之靈，師於玉泉山普靜禪師。余竊原之，其謬處有三：蓋佛法自漢明帝時始入震旦國，當時惟長安稍習之，吳之闞澤僅能言之，而蜀之君臣皆不知有佛教，而云關聖與普靜為鄉人久習知之，其謬一也。玉泉有寺，始於智者。隋文帝賜額，舊為一音，改為玉泉，故知三國時無玉泉寺，而云於玉泉山師普靜，其謬二也。既有此僧為關聖所歸，必道德隆厚，古今傳聞，今遍考僧傳，不見所載，其謬三也。況《三國志傳》原無此說，蓋野史小說多好為附會，見有關聖歸依盛事，既不可以隋朝之智者以預三國之時事，故以「普」易「智」，以「靜」易「顗」。蓋天台大師諱智顗，「顗」即「靜」義故也。略錄靈異事蹟，以彰神之景貺。
―百松先師於嘉靖甲子先一年欲往化台南，舟次於越，夢關王告曰：「師緣未至，宜速返。」次日果得喉疾而歸。至次年，台州道俗請師建講，師以前夢不欲行。夜復夢，王告曰：「緣今已至，請師行，吾當護師。」由是台南一境望風服化。馮司成撰〈百松塔銘〉。
―萬歷五年，月亭大師講《華嚴疏鈔》於黃巖之大中菴。先演玄談，至判教，與台宗稍有相忤。茶頭僧圓隴見關王於茶鐺中，舞大刀躍怒而出。須臾，講堂俱成煨燼。虞職方〈楞嚴玄義序〉。
―象先法師，因訪鹽官遺蹟，駐錫覺皇。俄遘重疾，將不起。恍見雲長公授以良劑，語之曰：「汝，至人也，請廣玄規，以醒末俗。」病尋愈。

龍神

惠澤龍君
舊名惠濟，在石梁之下。其龍甚靈，每遇歲旱致禱，就曇花亭行禮，從高俯瞰則乖肅敬。宋嘉泰元年，邑令丁大榮建佇真亭於潭側，以為祈禱之所。是年五月旱禱，有異黿出現，甘雨均洽。遂上其事，賜龍君額曰「惠澤祠」。四年，忽潭水涌出金銀藏錢，圓徑六寸，文曰「太平通寶」，實宋太宗賜以賚予道者自詢者也。僧徒分攫，則青蛇驅逐；樵牧探取，則墜石塞穴。乃白于縣，命之還潭。兪建有記。

靈澤孚濟龍侯
蒼山靈澤潭，在縣東四十里第五都。三潭列其下，深廣瑩徹，其龍最靈。嘉泰元年禱雨，見異龍，遂得雨。縣上於朝，賜龍君額曰「靈澤」。景定間旱，禱輙應，封「靈澤孚濟侯」。

河胤潭龍君
在縣西七十里三十六都。其山高峻，朝暮上下雲雨，靈應甚多，人敬事之。

百丈潭龍君
在瓊臺雙闕間。翠蔓蒙絡，水聲潀然。盤澗繞麓，出為靈溪，其龍甚靈。

石墠潭龍君
在縣東五十里四都。靈澤轉東十里許，小溪亂石中，停膏蓄黛，水深無底，其龍極靈。

瀑布潭龍君
在縣西南三十里二十三都無相院側，一名戲龍。

蟹渚潭龍君
在縣東南十里八都響巖上。其中有禱輒響應，今久湮沒。

巧尖潭龍君
在縣南十五里二十三都，其龍最靈。

繫船巖龍君
在螺溪之上，有龍居之，禱輒響應。

葛閬龍君
在長壽寺前山下，有龍君祠，禱即響應。

土谷神祇

韋卿山神
廟在縣北六里十二都臥佛巖側，祀韋卿山神，世所謂登壇五百大神也。有僧曇猷，晉太元中居赤城巖室；屢遣虎狼怖之，猷自若。一日神告曰：「法師威德嚴重，願推此相奉，弟子更卜所託。」猷曰：「君何人居此？欲移何處？」曰：「弟子夏帝之子，名朱欹正，居此二千餘年。今章安縣寒石山是家舅所治，且往寄憇。」臨去，遺香三奩，鳴𩏂皷角而去。《圖經》云：「號登壇大神。今臥佛側亦有祠焉。歲久廟廢，後乃續附。今徙赤城寺中，廟基五百大神居之，亦號赤城名。廟神最靈，遇旱，官民祈禱，能致雲雨。今廟存焉。」按此，則韋卿山神、五百大神，乃二神也。

五百大神
見前。

白鶴大帝
廟在縣北二里九都，俗名白鶴廟。舊傳石間有巨蹟，鄉人神之，遂立廟，奉本郡靈康顯佑廣惠威烈王，宋閣學之瑞宋公記，今亡。紹興四年，縣令潘晉孫命子繼先篆「神蹟石」三字為碑。台之境內，在處有祠，祠之顯靈，莫如本邑。祀下朱、葉二神亦多號靈。按《赤城志》：白鶴山祠東漢趙炳。炳，東陽人，能越方，善呪禁。與閩人徐登遇於烏傷溪上，各試其術，以起人疾。登死，炳入章安，神幻事甚眾，為章安令華表所害。世傳其屍泝流至於臨海東南二十里白鶴山，故祠之，以登侑食。宋屢賜封號，元泰間易封「顯靈忠烈昭德仁濟王」。宋慈雲大師主東掖，山有白鶴廟，居民甚神之。師與授戒，改祭為齋，神與居民皆聽命焉，乃為著野廟誌以戒之。至今台民饗白鶴皆以蔬麵，蓋始於此。

三王
謂夏禹王、白王、響王。宋賈觀察自越奉夏禹王香火，擬祠石壁嶺上；俄風雨雷電大作，因移松溪建廟。後賈秘書又於越奉白王、響王焉。白王乃隋煬帝子，封於白，故名。響王乃會稽山土神，旁有五里溪奧。

平水大王
西晉周清以行賈往來台、溫，俗呼「周七郎」。娶臨海林氏女，俄乘杵化龍，與女皆不見。後有人遇之於彭公嶼者。宋祥符九年以顯異於溫，錫封為「平水大王」。

劉將軍
晉黎護將軍劉玄，捨宅為闡法寺，寺徙溪南。後人即其舊址立祠以祀。

梁昭明太子
廟在縣一百一十里三十七都，輔龍山神即梁太子統，頗著靈異。案舊志：梁太清末，侯景作亂，陳覇先兵起，統避地至此。後人祀之，因以得名。

姜仙翁
舊志：吳時有姜姓者，名綱三，能致雲雨。死後肉身不腐，供奉于廟，號曰「仙翁」。遇旱祈禱有應，名豐饒坑廟，在縣西北三十五里三十一都。

亞父仙王
舊志：有神夕自海乘石船至，土人聞如萬騎之聲。黎明視之，見石船在山腰，有石帽覆一銅像，遂立祠祀之。祈禱甚靈驗，廟在縣西南八十里三十三都。

應澤明王
神名江白郎。唐長慶間縣令白余豐祈雨靈應，進士王展作記。五代周顯德間賜令封，宣和二年重新廟貌。在縣西北三十里十四都。

護國感應顯慶王
廟在縣西二十里十三都，宋乾道八年建，元朝受封。

支明夫人
廟在石壁嶺東，周顯德二年建。神本婦人，曩常見怪，配以支明龍王，遂釋。

孚濟王
廟在明巖山，宋宣和間建。初鄉人定基于濟溪，黎明將建，一夜為蟻移木于其地。眾異之，遂建廟，因名蟻慕廟。

廣濟王
廟在縣西五十里三十一都，渭溪先生厲仲亨景德中遊學古汴，奉香火祀之。

周神
周凱，字公武，世居臨海之橫陽。生而雄偉，身長八尺餘，髮垂至地。喜擊劒，能左右射。博聞強記，躬耕以養父母。與陸機兄弟入洛，張華薦之。凱知晉室將亂，獨辭不就。永康中，三江逆流，邑將陸沉。凱援弓發矢，衝潮而入，水忽裂開。電光中見凱乘白龍東去。光化末天台大饑，凱化形為商，載米貸人。已而投杖於江，變成赤龍，騎而昇天。

岳武穆王
岳飛，字鵬舉。力戰圖復中原，秦檜主和議，促召班師。其部曲自相攻發，矯詔殺飛父子。飛死為神，居天台第一峯，秦檜受諸苦楚。楊維楨樂府詩云：
生兮人之英　死兮厲之靈
萬八千丈兮華之頂　帝命我兮司陰刑

花神
杜鵑花之神也。外國僧自天台鉢盂中，以藥養其根，來種鶴林。人或窺見女子紅裳艷麗遊於樹下。殷七七能開非時之花，女子謂七七曰：「欲開此花乎？吾為上帝所命，下司此花，在人間已逾百年，非久即歸閬苑去。今與道者共開之。」來日花果盛開，如春夏間。數日，花俄不見，亦無落花在地。

高明寺兼四明柳亭庵功清和尚助洋念肆元
光緒十九年良月佛隴真覺寺敏曦監梓

天台山方外志卷第十終

天台山方外志卷第十一

金湯考第十三

[金湯考序]
嘗謂聖人之設化於世間也，其猶醫師之處方藥乎。蓋人之病也，有淺深之分；藥之品也，有貴賤之異；故醫之師也，有仙凡之別。淺病者，四百四病也；深病者，死生大患也。賤藥者，金石草木也；貴藥者，九轉還丹也。世之凡醫，惟知用凡藥以醫淺病；若仙醫者，以仙丹治之，非惟愈病延年，又得長生不死。但世人嗜利欲者多，尚清虛者少。見張仲景、王叔和，或見禮以過勤；逢韋老師、孫思邈，或詬辱而至極者亦有之也。茍非有力大人為之左右，將使逐其師、坑其徒而焚其書矣。不忠不孝，非禮非義，非淺病之謂乎？三綱五常，非凡藥之謂乎？死生哀慽，非深病之謂乎？常樂我淨，非仙丹之謂乎？仙醫者，非如來之謂乎？《清淨法行經》云：「我遣三聖，化彼真丹。月光菩薩彼稱顏回，光淨菩薩彼稱仲尼，迦葉菩薩彼稱老子。」先以世法而開導之，則孔老皆仙醫也；第對淺病者言之，為凡醫耳。何獨人乎，即綱常之法，在有道者觀之，未嘗異乎佛法。故《法華經》說，得法華三昧者，一切治世語言、資生業等，皆順正法，皆與實相不相違背；第對治世間病，且云世間法也。故世間法只治世間病，若出世間法者，能治死生之大患，又能治世間之淺病也。如佛之化俗五戒，仁者不殺，義者不盜，禮者不婬，智者不飲，信者不妄。五常行而三綱正，孰謂佛法不兼儒法乎？惟其出世間之法，將以昇濟神明，復還大覺，非夫積以歲月工夫、凝心禪定、專其慧照，則死生根本不能遏絕。故如來首嚴之以戒律。於不殺也，豈獨遠庖廚、離聞見，即殺機亦所當斷也。於不盜也，豈惟不與取一針草，雖盜心亦所當滅也。於不婬也，豈惟遠邪正男女色，雖婬機亦所當寂也。於不妄也，豈惟言有信、離綺飾，雖妄機亦所當盡也。如此之戒，必出家者之能事，有家累者非其分矣。蓋出家之戒，必使輕重俱斷，皎若冰霜，禪定智慧自然發現。經云「戒能生定，定能生慧」，此之謂也。是以拜辭父母，捐棄妻子，剃除鬚髮，不事飾好，非背恩也，將以昇濟二親於道德也；非絕後也，將以紹隆法王之覺胤也；非毀父母之遺體也，將以杜絕其染緣也；非甘其粗糲也，將以斷多欲多求之心也。今說者必以是而歸罪於釋子，又何異以毀形歸罪於泰伯，絕嗣歸罪於夷齊，衣冠歸罪於神農乎？且如來之所說道者，大公至正之道也。即含生本有之真心，雖在聖不加，在凡不損，良為私惑所覆，物欲所昬，生滅不停，使蔽其真常；往來無住，使病其圓滿；昬動待謝，使擾其明靜。茍非捨俗出家，則戒何由而淨，定慧何由而生？譬如精金非假百鍊，古鏡不借重磨，何以為良器鑑妍醜哉？今論者又每以自私少於釋氏，不知佛學之自私者，乃自覺也，公天下之大本也。蓋必自覺然後覺人，亦猶伊尹「天民先覺，以斯道覺斯民」之謂也，亦「大學之道在明明德」之謂也。第佛學之新民者，非止於使民人正三綱、立五常而已，將使天人共導，凡聖同超，彼我無殊，冤親平等，皆躋正覺之塲，共遊解脫之海，所謂不令一人獨得滅度，皆以如來滅度而滅度之。故須先以神通駭動，次以智辯宣敭。應以佛身得度者，即現佛身而為說法；應以菩薩、支佛、羅漢、天龍八部、國王宰官、居士長者、男女等身得度者，皆示現之而為說法。如是覺他新民者，其用大，故自覺明德也，其體深。苟非然者，何異以未完不固之舟，濟多人於惡海？自他俱溺，其理必然。是故吾見世之稱聖者，人道而已矣。在此而未必在彼，能人而未必能天。於其生也，譬若懸疣，於其死也，同歸朽壤，未若釋迦之光明寂照，遍於恆沙，金相寶嚴，神通妙用，示生示死，掩肉眼之厭常，不去不來，契那伽之妙定。然如來之悟也，悟凡夫之迷；凡夫之迷也，迷如來之悟。而人者不貴己靈，埋沒佛性，反乃罪其貌異恆人、言殊常典，遽欲民其人而火其書。非得有力大人為之金湯，將使其軰無噍類矣。是以魏武滅佛法，未三四年而文成大興之；周武滅佛法，不五六年隋文帝大興之；唐武滅佛法，不一年而宣宗大興之；宋徽宗欲滅佛法，後為宰臣懇諫，而意為之少回，後復大興之。以佛道慈忍，雖有神通威權而不為之。故佛昔於靈山會上，以法囑累國王大臣為之匡護，非有私於子孫也，使佛法得行於世間，含生同躋於壽域耳。惟為吾徒者，益當堅其道力，以清淨自居，庶紹隆三寶，陰翊皇化，以副金湯之德可也。其或竊佛形服，內蠹教法，又非金城湯池所能固矣。

釋

陳

宣帝
第四主，諱頊，字紹世。智者大師初至金陵，儀同沈君禮請住瓦官寺，開《法華》經題。帝敕一日停朝事，公卿畢集。後智者大師欲往天台，帝有留敕。復於大建九年，台山失稔，帝有〈割始豐縣調敕〉，見〈文章志〉。

永陽王
諱伯智，字策之，文帝第八子。至德初，為東陽剌史，請大師出鎮開講，致書者三，師遂往。王與子湛家人同稟菩薩戒，執弟子禮，晝聆講說，夜習坐禪。講事將解，立法名曰靜智。製疏文，設大會，度人出家，鑄大士像。師謂門人智越曰：「吾欲勸王修福禳禍。」越曰：「府僚無舊，必稱寒熱。」師曰：「息世譏嫌，亦復為善。」後王出遊，墜馬將絕，師為率眾行觀音懺法，遂覺微醒。凭几而坐，見一梵僧手擎香爐、遶王一匝。香氣徘徊，痛惱頓釋。

少主
諱叔寶，字元秀。大建十四年宣帝崩，即位，改元至德。顧問君臣曰：「釋門誰為名勝？」徐陵對曰：「瓦官禪師。」帝遂仗三使，更敕永陽王敦請，延上東堂，四事供養，禮遇殷勤。立禪眾於靈曜，開釋論於太極。又講《仁王般若》，百座居左，伍等居右。帝於廣德殿謝曰：「非但佛法仰委，亦願示所不及。」見〈文章志〉。

皇太子
諱淵，後主子也。至德四年正月十五日於崇政殿設千僧齋，請大師授菩薩戒。大師傳香在手，臉下垂淚，為立名曰「善萌」。及後為隋所破，方悟：垂淚者，讖自傷也；善萌者，不成材幹也。禎明三年正月，隋破陳，兵士叩閣而入，時太子年方十五，安坐勞之曰：「戎士在路，不致傷乎？」三月隨後主入隋，不知其終。

徐僕射
徐陵，字孝穆，東剡人。母臧氏，夢五色雲為鳳，集左肩上，已而誕。年數歲，家人攜以候沙門，寶誌摩其頂曰：「天上石麒麟也。」光宅雲法師見而歎曰：「顏回之儔也。」八歲善屬文，少仕於梁。陳大建中，官至尚書左僕射。嘗夢其先人曰：「智顗禪師是吾夙世宗範，汝宜一志事之。」陵奉冥訓，資敬盡節，參不失時，拜不避濕。每蒙書疏，則洗手焚香，冠戴三禮，屏氣啟封，對文伏讀。儀同沈君理請開《法華》，陵預聽席，謂餘年得逢妙說，致書自慶。後對大師立疏發五願云：「弟子思出樊籠，無由羽化。既善根微弱，冀願力莊嚴。□憑此善心，以策西暮。」陵後身果為法華第六主，嗣章安之位。陳後主在東宮召陵講《大品》，義學名僧自遠雲集。陳既破，嘗隨智者研精法要。晉王求《淨名義疏》，大師續為撰成二十八卷。陵與柳顧言並應奉文義。見〈文章考〉。

陳參軍
陳鍼，智者之兄，為梁晉安王中兵參軍。年四十，仙人張果相之曰：「死在朞月。」師令行方等懺，鍼見天堂門牌曰：「陳鍼之堂。後十五年，當生此處。」果後見鍼，驚問曰：「君服何藥？」答曰：「但修懺耳。」果曰：「若非道力，安能超死，竟延十五年而終？」智者嘗為撰《小止觀》，咨受修習，夙夜不怠。

蔣大中大夫
名添玟。

吳儀同公
吳明徹，二公皆陳朝貴重，同稟息法，久習不懈。神明凝寂，雖舊苦腳疾，亦為之愈焉。

沈儀同公
沈君理，字仲倫，吳興人。尚陳武帝女會稽長公主，位儀同。受大師菩薩戒，製疏請住瓦官開《法華》經題。宣帝敕停朝一日，令羣臣往聽。仍請一夏剖釋玄義，道俗俱會，開悟為多。

王侍中
王固，字子堅。陳光大初為侍中，進金紫光祿大夫。終身不茹葷，夜則坐禪，晝誦佛典。嘗聘魏，因宴饗，請停殺一羊。羊至固前，跪拜若謝。又晏昆明池，魏以南人嗜魚，大設網罟；固以佛法禁之，一鱗不獲。大師講《法華》於瓦官，固預法會，即坐開悟，宛同宿學。

徐祭酒
徐孝克，官至國子祭酒。撰〈天台放生碑〉，文人傳為「墮淚碑」。

孔侍中
孔煥，字休文，好學，善屬文。大建六年為吏部尚書，八年加侍中。大師於瓦官開《法華》經題，煥預聽席，俱服戒香，同餐妙法。

毛尚書
毛喜，字伯武，滎陽人。少好學，長草隸。陳宣帝即位，除給事黃門侍郎，後加御史中丞、五兵尚書。至後主至德元年受永嘉內史，禎明元年徵為光祿大夫、領軍驍騎將軍。瓦官法會，獲預聽眾，懇求禪要，躬執弟子禮，受六妙門及四十二字法門，旦夜研尋，不因事廢。大師在石像行道，欲往天台營道場，喜致書勸回，謂鍾嶺攝山亦足棲心。見〈文章志〉。

隋高皇帝
有存問大師敕。有云：「師已離世網，修己化人，必希獎進僧伍，固守禁戒。□」具〈文章志〉。

秦孝王
文帝第三子，名俊。有二書請大師住安州方等，見〈文章志〉。

煬帝
文帝第二子，名廣，福為晉王。開皇十八年改為仁壽元年，以晉王受皇太子。仁壽四年踐皇帝位，事見〈盛典〉、〈文章〉二考。

柳儀同公
柳顧言，法名正善，河東人。晉王初受菩薩，遣柳顧言送智者施物，及屢奉王教，往留智者，頻聞法要，深有省發。智者回自江陵，晉王重乞稟受禪法。師為著《淨名義疏》初卷，顧言與徐陵奉酬文義。後智者續成《玄義》十卷，顧言報曰：「特往仁壽宮，服讀八徧。粗疑略盡，細闇難除，□」見〈文章志〉。大業元年煬帝敕顧言為智者大師建碑於天台山國清寺。主文尚理，人服其工。

皇甫邑侯
覆姓皇甫，名毗，荊州當陽縣令。撰《玉泉寺碑》，見〈文章考〉。

王司馬
名弘，官司馬，煬帝敕令建國清寺。

唐

太宗皇帝
諱世民，高祖第二子。帝念隋氏以來幽魂滯魄，詔曰：「有隋失道，九服沸騰。朕親總元戎，致兹明罰。恐九泉之下尚淪鼎鑊，八難之間永纏冰炭，所以樹立福田，濟其魂魄。可於建義已來交兵之處，為義士凶徒、殯身滅陣者各建寺剎，招延勝侶。望法皷所震，變炎火於青蓮；清梵所聞，易苦海於甘露。所司量定處所，並立寺宇，具為事條以聞，稱朕矜哀之意。」又國清寺法華尊者名德升聞，帝於貞觀二十年召補朝散大夫，封四大師。又敕建平田寺。具〈盛典考〉。

高宗皇帝
諱治，字為善，太宗第九子，初封晉王。太宗為玄奘法師作〈三藏聖教序〉，帝在東宮時亦作〈顯敭聖教序〉，辭理俱工。帝於永徽元年召國清慧威禪師同補四大師、朝散大夫。

德宗皇帝
諱适，代宗□子。初封奉節郡王，為天下兵馬大元帥。廣德二年立為皇太子。貞元中敕文舉法師為國清大德。

宣宗皇帝
諱忱，憲宗第十三子，封光王。為人嚴重寡言，宮中咸以為不慧。武宗不豫，中尉馬元贄立之為皇太叔，即帝位。大中元年閏三月詔曰：「會昌季年併省寺宇，雖曰異方之教，有資為理之源。中國之人久行其道，釐革過當，事體乖謬。其靈山聖境，應會昌五年所廢寺宇，諸宿舊僧可仍舊修復、住持，有司毋得禁止。」帝嘗加賜國清「大中」二字，詔常侍柳公權書額。

梁翰林
梁肅，字敬之，安定人。大歷、貞元間，文士多尚古學，唯肅最稱淵奧。柳子厚記先友，亦稱其最善為文。嘗學天台之道於荊溪，深得心要，執弟子禮甚恭。以《止觀》文學弘博，覽者費日，乃刪定六卷；又述「統例」以繫於後，謂《止觀》是救世明道之書。又為大師傳論，備敘傳教之大統，謂「論其文則雄深雅健，語其理則明白洞達」。御史崔恭論之曰：「知法要，識權實，作〈天台修禪寺碑〉；達教源，用境智，作〈荊溪大師碑〉。」又曰：「朝廷尚德，故以公為太子侍讀；國尚實錄，故以公為史館修撰；發號令，敷王猷，故以公為翰林學士。三職齊著，則公之官於朝，不為不達矣。年過四十，士林歸宗，比夫顏子、黃叔達，不為不壽矣。彼碌碌者，老於郎署，白首人世，又何補哉？」

虞學士
世南，字伯施，越州餘姚人。大業中累官至秘書郎，太宗時為弘文館學士，後以銀青光錄大夫致仕。圖形凌霄閣，謚文懿。棲心佛理，嘗手書《華嚴經》留修禪寺，後為秦檜取去。

李司封
李華，字遐叔，趙州贊皇人。累中進士宏辭科，天寶十一年徙右補闕。安祿山亂，屏居江南。李峴表置幕府，擢吏部尚書。嘗從荊溪受止觀，為述大意一篇，包括大部。時同學散騎常侍崔恭、諫議大夫田敦也。

張刺史
張成綺，嘗撰左溪《行狀》。

陸刺史
陸淳，知台州。日本最澄沙門遠來求法，於佛隴興道邃大師傳止觀之道，盡寫一宗論疏以歸。將行，詣郡庭白太守，求一言為據。公嘉其誠，即署之曰：「最澄闍黎，身雖異域，性實同源。明潔之資，道俗所敬。既觀光於上國，復傳教於名賢。邃公法師，總萬法於一心，了殊途於三觀，而最澄親承秘蜜，不外筌蹄。猶慮他方學者未能信受其說，所請印記，安可不從？」

顏右丞
真卿，字清臣。博學工辭章，開元中舉進士，累官尚書右丞，封「魯郡公」。嘗受戒於湖州慧明，又問道於江西嚴峻。嘗撰〈天下放生碑〉，文見《佛法金湯》。又撰〈天台九祖贊〉，其辭甚工，今亡。見《天台志》目錄。

柳常侍

柳刺史
宗元，字子厚，河東人。精敏絕倫，為文卓偉精製，第進士博學宏辭科。貞元中拜監察御史，元和中為柳州剌史。有〈無性和尚碑〉、〈淨土院記〉等諸文。有云：「佛法逾遠，異端競起，唯天台大師為得其傳。」〈文章志〉

鄭中書
名絪，得法荊溪。

崔常侍
名恭，得法荊溪。

田諫議
名敦，稟法荊溪。

孟剌史
名簡，得法荊溪。

韋剌史
名珩。素重教門，請至行廣修尊者入郡堂講《止觀》，珩於即席深有省發。

閭丘太守
覆姓閭丘，名胤。剌史台州，得遇寒山、拾得。錄二人歌詩三百首，輯之成編，為作序并讚，行于世。見〈聖僧志〉。

五代

吳越錢忠懿王
弘叔，字文明，世為杭之臨安人。天性誠厚，夙知敬佛，慕阿育王造八萬四千塔，金銅精鋼，冶鑄甚工，中藏《寶篋印心呪經》，亦及八萬四千數，布散部內，以為鎮寶。錢塘諸邑、西湖南北山諸剎相望，皆忠懿王之創立也。遵事沙門，若天台韶國師、永明壽禪師，皆待以師禮。又嘗召螺溪法師至金門建講，問智者教義。以典籍不全，慨然遣使齎重寶，求遺書於高麗日本，於是一家卷帙復見全盛。螺溪得以授之寶雲，寶雲得以傳之四明，而法智遂專中興之名。推原其自，忠懿護教之功為多也。王嘗造金字《法華》二十部，散施名山，國清亦得其一。又請於朝，諡天台諸祖。

錢太師
名惟治，為四明郡守。請寶雲大師授菩薩戒，咨問心要。師欲返高麗，公固留之。詳〈祖師考〉。

顧曹使
名承徽，舍宅為傳教寺，請寶雲大師居之。

宋

太宗皇帝
諱炅，太祖母弟，封晉王。開寶九年太祖崩，即帝位。嘗敕建平田寺。詳〈盛典考〉。

真宗皇帝
諱元侃，更名恆，太宗第三子。咸平六年詔隋智者禪師科教類次，尺牘凡百十四部，賜名《天台總錄》。譯館請繫《開元．東土集傳》，制曰：「可。」天禧元年七月，詔賜台州東掖山智者教文，印四千六百二十卷，住山本如勸郡人建教藏閣以奉之。五年詔遣內侍俞源清往四明延慶，請法智法師領眾修法華懺，為國祈福。師為述「修懺要旨」上之。四明法智大師修法華三昧，十人同行，三載，誓欲効藥王焚軀。楊文公留之，不允。時樞密使馬知節請文公撰父《神道碑》，酬以潤筆，一切不受，止求奏薦「四明」師號。知節因奏真宗曰：「臣請楊億為先父造《神道碑》，不受潤筆；況詞臣受所贈，世之常規，乞降旨以授。」上召大年問之，億即奏以四明遺身事。上聞，深嘉歎之，重諭大年曰：「但傳朕意，請留住世。若師號，朕當賜之。潤筆卿宜無讓。」於是特賜「法智大師」號。師由此住世，數年方入滅。又嘗賜中金萬兩，重建國清寺。

仁宗皇帝
諱禎，真宗第六子。帝常頂玉冠，冠上琢觀音像，左右以玉重，請易之。帝曰：「三公百官揖於下者，皆天下英賢，豈朕所敢當？特君臣之分不得不爾。朕冠此冠，將回禮於大士也。」天聖二年，詔賜天台教文入藏。帝閱慈雲大師《光明護國懺儀》，至「聖帝仁王，慈臨無際」，撫几歎曰：「朕得此人，足以致治。」亟令宣召，則已入寂矣。嘗供施五百應真，有敕文，見〈文章〉、〈盛典〉二考。

寧宗皇帝
帝聞北宗法師名，召對便殿，問佛法大旨。師語簡理明，上大敬悅，錫齎甚渥。賜號「慧行法師」。

楊文公
名億，字大年，建州蒲城人。真宗召拜正言，遷知制誥，諡文公。嘗奏請「法智大師」號，并請留住世，凡數啟。又設三問於法智大師，師具答，綽有餘裕。具〈文章志〉。

趙清獻公
名抃，字閱道，衢州西安人，自號知非子。為侍御，彈劾不避貴勢，京師號為「鐵面御史」。官至參政，諡清獻。撰〈法智大師行業碑〉，有云：「智者才辯窮化原，時為演說開迷昏。八萬總結河沙塵，俱入天台止觀門。法智遠出揚清芬，游戲三昧真軼羣。」公帥越，適亢旱大疫，久禱不應。時神智昇法師（法智之裔）住興福，公請師迎觀音像入府治，懇禱一夕，雨如霔，疫亦息。公奏於朝，賜師所住曰「圓通」，賜號曰「神智」。

夏英公
名竦，字子喬。皇佑中拜樞密副史，封鄭國公，謚英。公為翰林時，同三藏惟淨進《新譯經音義》七十卷。嘗答上藍溥禪師偈云：「休認風前第一機，太虛何處著思惟？山僧若要通消息，萬里無雲月上時。」嘗著〈台山三銘〉。

楊主客
名傑，字次公，無為人也，號無為子。官尚書主客郎中，提點兩浙刑獄事。傑以淨土之道為自信，繪丈六阿彌陀佛，隨身觀念。壽終之時，感佛來迎，端坐而逝。嘗撰〈天台十疑論序〉，有曰「愛不重不生娑婆，念不一不生極樂」云云。其於淨土圓頓之旨，可謂至矣。

胡翰林
名宿，字武平，常州晉陵人。仁宗朝，在翰林十五年，位至樞密副，諡文恭。鎮杭州日，頻謁淨覺岳法師，諮詢妙道，執弟子禮。嘗撰〈靈山天竺寺記〉，有曰：「曹溪傳於一心，天台宗於三觀。」

太史邑侯
名章，天台縣令，嘗撰〈石橋羅漢聖蹟記〉，今亡。又撰〈廣嚴寺榮羅漢長歌〉，石刻猶存。

石太常
名待問，官將仕郎、太常博士、通判軍州、兼同監巿舶、管內勸農事、騎都尉。嘗撰〈明州法智大師保恩院記〉，有曰：「師從寶雲通法師受天台智者大師教。是教也，廣大悉被，微妙甚深。全兼六度之功，盡得五時之味。義無幽而不顯，理無隱而不彰。修三止而念念不差，斯之謂定力成矣，然後煩惱可斷也；習三觀而空空不滯，斯之謂慧解發矣，然後菩提可證焉。」

胡秘書
名昉，官溫州軍事判官、將仕郎、試秘書省校書郎。嘗撰〈法智大師塔銘〉，其序有曰：「天欲久其道，世必生其人。若帝德去，微姬公、孔子，則無以垂百世常行之典；佛道衰，非思師、智者，則無以洞五時所說之文。孔子後，為儒席宗匠者，曷嘗無人？智者沒，作法門師表者，故必生德。」云云。

史太師
名浩，彌遠之父。封會稽郡王，諡文惠，稱真隱居士，佚老於鄉。嘗撰〈法智大師贊〉，并〈保安院記〉。每過南湖，從覺雲連大師問法要，真隱曰：「師於禪律亦貫通邪？」師曰：「冰泮雪消，固一水耳。」又問：「華嚴般若，似太支離？」師曰：「支離，所以為簡易也。」真隱肅然心服。嘗撰〈師真讚〉曰：
瞻彼連師　色粹而溫
禮義是習　詩書是敦
雖精止觀　實祖儒門
鶴飛寥廓　蟬蛻塵氛
遂令聽者　去縛解紛
五住大剎　藉藉有聞
晚居延慶　其道彌尊
伊惟台教　垂裕後昆
前有法智　後有覺雲
意此幻影　與法常存

乾道九年春，親製疏，請元菴法師為月波第一師，屢親講說。手書讚之曰：「師，教門義龍也。既為吾家師，又作此山主，願奉此地，長講天台宗教。」既而奏於朝，賜師「智海」之號焉。

沈丞相
守四明日，屈覺大師居僧職，師以老病辭。公手札勸之曰：「師行業清修，力荷宗教，是宜表正一方，紀綱諸剎，幸勿固辭！」師即領命，諸方服其清整。

皇子魏王
王牧四明，尊本空法師之道。製疏，請主資教寺。

劉殿撰
公問圓智法師：「教中一句，如何舉揚？」師曰：「即事而真。」公領其旨，自撰疏，請主鴻祐。

李參政
公帥越日，請悟空法師主圓通。親為疏云：「佛菩薩本自無心，有緣即應；士大夫何嫌異教？惟道是從。」人皆喜誦其語。

趙進士
名彥肅，字子敬，嚴陵人。登慶元龍飛第，洛陽之翹楚也。來謁北峯法師，論佛法大意。嘗問師曰：「如來出世，先說何法？」師曰：「示生同居，先苦諦也。」又問：「諸大乘經多奇詭駭人，來至《法華》，何其平易？」師曰：「羣機未熟，必先動盪；機熟會入，衒駭何為？」自是深識時教大旨，每稱師為「南山肉身大士」。從受《刪定止觀》，歎曰：「回天下外見，復於實際者，此書也。」初彥肅好詆佛道，嘗與僧抗議，理左語屈。及僧沒，為行喪服。門人怪問之，答曰：「法恩逾於父母，非小子所知也。」

曾魯公
名子亮，字明仲，泉州晉江人。嘉祐中拜相，以太傅致仕，諡憲靖，封魯公。高祖楚公為四明守。魯公毓德侍下，人未之知。嘗欲至延慶寺。一夕，法智大師夢神告之曰：「明日相國來。」因語其夢。歸聞公母，因同謁見法智。乃約曰：「果應此夢，當為檀信送供。」公後登相位，置買莊田於明州鄞縣清道鄉。

駱侍御
有〈明州法智大師贊〉。

王文穆公
名欽若，相真宗皇帝。出撫杭日，首率僚屬訪慈雲大師於靈隱山中。請講《法華》及心佛眾生三法妙義。才辨清發，衣冠為之屬目。公對眾歎賞曰：「此道未始聞，此人未始見也。」師以天台宗教本末具陳於公，公為奏賜「天竺」舊名，復其寺為教，而親為之書額。又奏賜「慈雲大師」之號，復與秦國夫人施財六百萬以建大殿。公嘗致書問天台立教及解經義旨，與今古孰為優劣。師為答之，公覽文識義，益加信喜。師又為著〈十法界觀心圖〉。天台教得入大藏，皆公之力也。

馬侍御
名亮，天禧元年出守錢塘。雅尚淨業，造天竺慈雲大師問道；師為撰《淨士行願法門》、《淨土略傳》。

胡諫議
名則。守杭州日，屢入山問道於慈雲大師，欣領法要。為施金造山門廊宇。

崔郎中
名育才，職方司郎中。問施食之道於慈雲師，為述〈觀想〉一篇。見《金園集》。

李和文公
名遵勗，字用和。尚太宗女魏國公主，諡和文。四明法智大師誓願燃身，公致書勸請住世；復為薦「法智」師號，有賀啟。見〈文章志〉。

許刺史
名端夫，江州太守。嘗撰〈慈雲詩序〉，謂「文貫於道，言切於理」。見〈高僧志〉。

晁待制
名說之，字以道，濟北人，自號景遷。監鹽場日，常往南湖訪明智法師。聞三千境觀之說，欣然願學，通其旨。晚年日誦《法華》，自號天台教僧。嘗撰《仁王般若經序》、《明智法師碑論》。見〈文章志〉。

陳忠肅公
名瓘，字瑩中，號了翁，又號華嚴居士，南劔州沙縣人。嘗為司諫，謚忠肅。立朝骨鯁，有古人風烈。因上疏論宰相章㥫，謫四明。日與明智會，因問天台宗旨。明智舉「止觀不思議」，示「以性奪修，成無作行」之義，公曰：「乃知此宗，性本圓成。」又問：「現前色身，如何觀察？」明智曰：「法本不生，今則無滅。」公曰：「世人言其死如歸，不知如歸乃失家者。」自是深達境智之妙，作〈三千有門頌〉以示明智，智可之。晚年刻意宗教，歸為明智作〈觀堂淨土院記〉，發明寂光淨土之言，宗門韙其說。《統紀》

俞著作郎
名充，嘗撰〈本誠法師法昌院記〉，謂師有得「於畢竟空中熾然建立」之義云。

魏丞相
名杞，出鎮姑蘇。請可觀法師主北禪入門。適當九日，指座云：「胸中一寸灰已冷，頭上千莖雪未消；老步只宜平步去，不知何事又登高？」魏公擊節不已。公復與月堂法師為契，嘗問世間相常住之旨，師曰：「得非以四時代謝為疑乎？」公曰：「然。」師曰：「窮過去未來，雖有代謝，而此理常存。」公曰：「屢以問人，未若今日之可曉。」

晁侍郎
名公武。時思梵法師退處西山歸雲庵，杜門著書，嘗以經疏、語錄商榷禪教之旨，名曰《會宗》。公一見契心，為之序曰：「予聞世父景迂先生之言：『浙江東西有天台之學，通其說者無禪教之病，可以為人天眼目。小子識之！』自予聞此，三終稔矣；今見《會宗》之所述，其有合於世父之言乎！」

林和靖先生
名逋，字君復，諡和靖。嘗作詩送慈雲法師。〈謁金陵王安石〉曰：
高才熊軾隱鈴齋　棠樹陰濃長綠苔
丞相望尊賓謁少　清言應待道人來
天竺孱顏暫掩扉　講香浮穗上行衣
白猨聲裏生公石　莫遣移文怨晚歸

又酬慈雲詩曰：
林表飛來色　猶慚久卜鄰
沿回一水隔　夢想五天人
謝絕空園草　沉冥滿几塵
暮雲如有待　甯謝寄聲頻

李刺史
名庭芝，將守台，夢神人曰：「公典天台，五祖臺下有龍頭九九和上，宜就見之。」到郡咨問，莫知其說。閩士陳白悟曰：「天台五祖昔居赤城，今處咸法師住此，生於丙辰九月九日，其龍頭九九之謂乎？」庭芝大愕，即往謁見。師為談出世道，深有契悟。以寺宇隘陋，謀遷之，庭芝首捐金帛，乃卜就東南。開基之日，獲銅磬於土中。《統紀》

李少師
名端慤，聞處謙法師之道，甚尊敬之。請主白蓮，奏賜「法真」之號。《統紀》

北海郡王
李少師請處謙法師主東掖白蓮，王欽其德，為請「神悟」之號。《統紀》

蘇文忠公
名軾，字子瞻，號東坡居士。初除翰林，遷內翰，謚文忠。公之子迨四歲不能行，及來杭，請辯才法師為迨落髮摩頂，數日即能行。公賦詩為謝，有云：「師來為摩頂，起走趨奔鹿。」又嘗與可久法師及惠勤、清順為詩友。可久居西湖祥符，蕭然一室，清介守貧，未嘗有憂色。公當九曲觀燈，去從者，獨行入師室，了無燈火，但聞薝蔔餘香。公仰歎留詩，有「不把瑠璃閑照佛，世知無盡本非燈」之句。

蒲剌史
名宗孟，守杭州。公以上竺虛席，問人於辯才法師，師曰：「靈感勝迹，非從諫法師不足當。」公用其說，復為奏賜「慈辯」之號。

盧刺史
名革，守金華。溫其法師居景雲日，夏大旱。師演《金光明經》，虔叩諸天，已而甘澤徧洽。公為奏其地永為天台演教之所，賜師「法雲」之號。

吳居士
名克己，字復之，自號鎧庵。建安節使之後，曾大父遊學四方，因居婺之浦江。幼頴悟，為學無所不通。嘗讀《周官》，以為封建井田為可復。淳熙中，四魁待補，歎曰：「射目中眉，事與時違。」乃去，隱於左溪。忽苦目疾，或勉禱圓通，輒云：「臨危不憂，真大丈夫。」有告以：「朱太醫答杜祈公：未讀佛經，何以知其未及孔孟？」試持大士號，目疾良已，於是遂深信。讀《楞嚴》至「空生心內，猶片雲點太清」，豁如發蒙。觀山谷詩，贊美《宗鏡》，有從永明書一百卷。自公退食，一爐香因閱及兩函，寶積實師云：「此書無規矩，不若看《止觀》，令悟『境觀』二字以為几杖。」服味，既而果有悟入，因曰：「至哉規矩之說，所謂至方以方天下之不方，至圓以圓天下之不圓，識者取二書以究之，則規矩有無自有可見。」曾為《妙經》作註，自言恥與棗柏埒，謂彼弘兼粗之典，我釋獨妙之經。嘉定七年冬，終於寶山，遺言以僧禮茶毘，壽七十五。所註《法華樞鍵》、《楞嚴集解科》、《四教儀止觀大科》。晚編《釋門正統》，未就而亡，良渚宗鑑為續成之。始家人夢湛假名求寄宿，洎學教，議論多暗合，又喜其人，以為後身云。

沛江法師　了愚法師　啟增法師
聞究法師　宗圓法師　淨蓮法師
文心法師　楚泉法師　諦三法師
月良法師　允慧法師　大江法師
妙正法師　靈峯法師　善蓮法師
采極法師　致中法師　顯信法師
松根法師　淨寬法師　定三法師
普蓮法師　已上各助英洋一元

光緒十九年陽月　佛隴日種敏曦謹募

天台山方外志卷第十一終

天台山方外志卷第十二

盛典考第十四

[盛典考序]
夫物有本末，事有先後，而賢者不以末而先乎本，不以本而後乎末。古先哲人，惟道是重，視身命輕於鴻毛，觀財物賤于弊屣，或捨全身以求半偈，或罄家業以事如來，或析骨以書經，或刺血以為墨，非以先所重而後所輕乎？天台智者大師，相具四王，德嚴二備，為天人師，作如來使。震旦僧寶，一人而已。上至王臣，以及士庶，為道為法，以財以心，凡有䞋施，委如山積。然於大師，雖受不著，惟用歸之，甘露苑中，均俵眾僧而已。故四十餘年惟披一納，冬夏不釋體。彼以無施而施，可謂檀波；我以不受而受，無乖般若。可謂於法等者，於財亦等者也。今具錄其施品，以為法門盛典云。

釋

陳宣帝割始豐縣調
智者大師居佛隴修禪寺行道，以年既失稔，僧眾隨緣。師共慧綽種苣拾橡，安貧無慼。俄陳宣帝詔云：「禪師佛法雄傑，時匠所宗，訓兼道俗，國之望也。宜割始豐縣調，以充眾費；蠲兩戶民，用給薪水。」《別傳》、《百錄》具出

宣帝放生池
智者大師自捨身衣，并諸勸助，先贖簄一所，永為放生之池。後漁人捨惡從善，綿亘三百餘里江溪簄粱，合三十六所，同時永捨，俱成法池。大師遣人表聞金陵，欲求此處永為放生。宣帝勑云：「此江若無烏賊珍味，宜以所請，永為福池。」陳東宮問徐陵曰：「天台功德，誰為製碑？」陵答曰：「願神筆玉著！」會宣帝崩，不復得就。勑國子祭酒徐孝克以樹高碑。載〈文章考〉

少主施物
陳少主顧問羣臣曰：「釋門誰為名勝？」徐陵對曰：「瓦官禪師，德邁風霜，禪鑑淵海。昔遠遊京邑，羣賢所宗。今高步天台，法雲東靄，永陽王北面親承。願陛下詔之還都。」陳主遂仗三使，更勑州敦請，延上東堂，四事供養，禮遇殷勤，在靈曜寺。
主書羅闡宣口敕，送真金像一軀(光跌五十)，釋論一部，闞寶縷𤕵案一面，山羊𩯝麈尾一柄(并匣)，虎面香爐一面(并合)，東田口二。羅闡又宣口勑，不許讓口，且留山中使役，勿勞輸送。
又羅闡口敕，送扶月供：夏服一通，細蕉五端，絹、布各十疋，綿十斤，黃屑二斗，扶月白米五石，錢三千文，果菜付隨。由扶月送學士三人，弟子三十人各給夏服，扶月供依舊式。
又羅闡宣口勑，不許讓扶月供，云扶月薄少，無所致讓，受已捨施，彌會功德之心。
又羅闡口敕，不許讓嚫衣服。法施無盡，財物有竭。所送不多，忘懷納受。九月二十四日。
又羅闡宣口敕，施檳榔二千子，節子一百枚，萪席一領。《百錄》

少主沈后施物
沈后書云：「妙覺和南。今遣內師許大梵往，稽首乞傳香火，願賜菩薩名，庶𧂐薰菩提眷屬。謹和南。」大師答云：「今名海慧菩薩。」
送扶月供：薰陸、沉、檀各十斤，黃屑一斗，細紙五百張，燭十挺，赤松潤米五石，錢一千文。右件月月供光宅寺。《百錄》

後主施物
後主書云：「謹遣主書劉𤪽略伸誠款，殊未宣悉。弟子深和南，正月十三日。」
扶月供：薰陸香一合，檀香三十斤，中藤紙一墮，乳酥一斗，錢二千文。右牒，月月供光宅寺。

隋秦孝王施物
隋文帝第三子名俊，為秦孝王，事見〈金湯〉、〈文章志〉，嘗請大師住安州方等寺。開皇十年五月十九日，奉施沉香等如別，至願檢領。
沉香十斤，牋香十斤，薰陸少許。右牒，薄伸供養。《百錄》

晉王施物
即煬帝也，當時猶為晉王，代秦王為楊州總管，奉智者為菩薩戒師書具〈文章志〉。《國清百錄》載：「王嚫戒師衣物有：聖種納袈沙一緣，黃紋舍勒一腰，綿三十屯，鬱泥南布袈裟一緣，黃絲布襪一具，絹四十疋，鬱泥南絲布褊袒一領，黃紬臥褥一領，布三十禪，鬱泥絲布坐褥一具，烏紗蚊幬一張，紙二百張，鬱泥絲布方裙一腰，紫綖靴一量，錢五十貫，鬱泥雲龍綾被一緣，龍鬚席一領，蠟燭十挺，鬱泥羅頭帽一領，須彌氊一領，銅硯一面，高麗青坐布一具，烏皮履一量，墨二挺，黃絲布背襠一領，南榴枕一枚，和香一盒，鐵錫杖一柄，象牙管一管，麈尾一柄，烏油鐵鉢一口(并袋)，班竹筆二管，銅匕筯一具，犀角如意一柄(并匣)，白檀曲几一枚，銅重盌三口，鍮石香爐奩一具，山水繩牀一張，銅搔勞一口，銅香火匕筯一具，白檀支頰一枚，銅澡灌一口，南榴夾膝挑一枚，竹蠅拂一枚，鐵翦刀一口，蒲移文木案并褥，犀莊瓜刀一口，鐵剃刀一口，黃絲布隱囊一枚，紫檀巾箱一具，鐵鑷子一具，白瓦唾壼一口(并龍帀)，梯心筆格一枚，銅燭擎一具，鍮石裝梯心經格一具，犀裝書刀一口，白團扇一柄，師嚴教尊(右四字瓜)，喜捨供養(右四字龍)，習惱餘氣(右四字懸針)，緣覺侵斷(右四字垂露)，咸登常樂(右四字飛白)，豈如菩薩(右四字倒薤)，能施所受(右四字魚)，聲聞是證(右四字科斗)，戒定慧滿(右四字小篆)，苦集滅道(右四字大篆)，糓皮屏風一具(瓜、篆、龍、魚、科斗、飛白、垂露、倒薤等書)，淨人善心(年十一)。右牒，開皇十一年十一月二十三日。」
所施嚫物，大師但留應用法器數種，餘者並以迴施。柳顧言回以報大王，王即用法諱遣書謝云：「弟子總持和南。柳顧言還奉旨，垂示六種捨施及留受用。弟子一日恭嚫，猶以陋薄，不稱宿心。來旨既以轉施，功德彌為增上。悲敬福田深是平等，固非敝識所能周見，事事仰依。其所留者，既以不多，願恒留受用，旨遣報諮。謹和南。」

晉王施物至匡廬
大師於楊州授戒已，即往匡廬度夏。晉王遣使送物，書尾云：「今遣主簿王灌指往袛承并貢（別牒），用忘存著，敢略繁辭。謹和南，七月一日。」
法衣六件，鹽一百斛，米一百斛。右件其鹽米悉出江州正倉，王灌賫合魚開送。

晉王施物至荊州玉泉山
大師於廬山夏竟，即往荊州玉泉山建寺以報地恩。晉王有致物啟云：「弟子總持和南。率施（別牒）五彩旛錦、香爐檀等十種，示表微誠，薄伸法貺，尠陋追悚。謹和南。」
五彩四十九尺旛二張，五色班羅經巾二枚，絹五十疋，錦香爐檀十張，薰陸香二觔，剃刀十口，鵄納袈裟一領，油鐵缽十口，雄黃七觔，須彌氊五領。右牒。

晉王施物至天台山
納袈裟十領，龍鬚蓆二領，須彌氊二領，貓牛酥三瓶，薰陸香一盒。

晉王於大師滅後，造國清寺并施物
《百錄》王答大師遺書，末云：「今奉施瓷瓦、香爐，供養龕室。遺旨以天台山下遇得一處非常之好，垂為造寺。今遣司馬王弘創建伽藍，一遵指畫。寺須公額，并立嘉名，亦不違旨。佛隴頭陀並各仍舊，使移荊州玉泉。十僧守天台者，今山內現前之眾，多是渚宮之人，已皆約勒，不使張散，豈直十僧而已。所求廢寺水田以充基業，亦勒王弘施肥田良地。別資給行，送經一藏。依法為先師別供養，具鐘、旛、香、法鼓等物。又施錢直，且充日費。」

晉王遣使入天台設周忌
書云：「歲序推移，日月如逝，智者遷化，已將一周。追深悲痛，情不能已，念衷慕感慟，何堪自居？今遣典籤吳景賢往彼設齋，奉為亡日追福，遲知一二。楊廣和南，開皇十八年。」

皇太子施天台山物
即晉王也。《百錄》云：「開皇十八年改為仁壽元年，以晉王受皇太子，令書與天台山眾。末云：『今遣員外散騎侍郎張乾威送僧使還山。於舊所設供，庶同甘露，能變粗澀；亦憑香積，證道融銷。書不盡言，反此無悉。楊廣和南。仁壽元年十二月十七日。』
白石香爐一具（并香合三枚），大銅鐘一口，鵄納袈裟一領，鵄納褊衫二領，四十九尺旛七口，黃綾裙一腰，氊二百領，絲布祇支二領，小旛二百口，和香二盒，胡桃一籠，衣物三百段，柰麨一盒，石鹽一盒，酥六瓶。」

皇太子又施天台山物
仁壽二年，右庶子王弘宣令施天台山物目：飛龍綾法衣一百六十領，旛一百五十張，光明鹽一石，酥五瓶。

皇太子又施天台山物
仁壽二年八月令旨云：「弟子重先師法門，故相勞苦，師亦須為法，勿以為辭。今遣大都督段智興送師還寺，為和南大眾好依先師法用行道，勿損風望也。好去！」并有布施：飛龍綾法服三百二十領，貓牛酥兩瓶，光明鹽一斛。

皇太子別施灌頂法師物
右庶子張衡宣令，別賜灌頂物：金縷成彌勒像，并夾侍菩薩、聖僧，周匝五十三佛，織成經檀七張，織成經袋三口，薰陸香一百觔，酥合和香一觔。又令書一函與眾。

皇太子為智者設千僧齋
仁壽三年，又遣楊州司功參軍蔡恪到為智者設千僧齋。

煬帝施天台山眾物
《百錄》云：「仁壽四年，皇太子登極，山眾具賀啟。皇帝遣使右僕射蘇宣敕賜天台寺物五百叚，至楊州庫參軍向德元送物到寺。」

煬帝賜國清寺額
《百錄》煬帝敕楊州僧云：「經論之內，若為尊於師氏勝於智者。」
「又前為智者造寺，權因山稱。經論之內，復有勝名。可各述所懷，朕自詳擇。」
諸僧表戒師有行者，聖表寺為禪門五淨居。其表未奏，僧使智璪啟云：「昔陳世有定光禪師，德行難測。遷神已後，智者夢見其靈云：『今欲造寺，未是其時。若三國為一家，大勢力人當為起寺。寺若成，國即清，必呼為國清寺。』伏聞敕旨，欲立寺名。不敢默然，謹以啟聞。」通事舍人李大方奏聞，敕云：「此是我先師之靈瑞，即用，即用！可取大牙殿榜，填以雌黃，書以大篆，付使人安寺門。」以上具見《國清百錄》

唐太宗皇帝賜爵
太宗正觀二十年，詔天台山國清寺法華智威禪師補四大師、朝散大夫。《統紀》

高宗皇帝賜爵
高宗詔天台山天宮寺慧威禪師與法華禪師，同補四大師、朝散大夫。《統紀》

德宗皇帝敕文舉法師為國清寺大德
師於貞元三年奉敕得度，尋敕為國清大德。《高僧傳》

宣宗皇帝加賜國清寺額
宣宗皇帝加賜「大中」二字，詔常侍郎柳公權書額。《國清碑》

吳越王建金光明道塲
先是，智者大師每年於國清建金光明道塲，邦鎮侯伯送供，黑白二眾無遠不屆。後因缺食，清觀法師置莊田十二頃贍之。會昌之後，其事遂寢。於是杭州瑞龍幻璋禪師請吳越王每年於天台重建金光明道塲。諸郡黑白大會，逾月而散焉。具見《清觀傳》、《稽古略》

宋太宗皇帝重敕建壽昌寺
太平興國三年，太宗於滋福殿宣問兩浙都僧正贊甯，石橋長廣量度，一皆實奏，帝歎嗟久之。至八年，因福田寺道者自詢誓斷腕然鍊，乞重建此寺，乃宣內殿頭高品衞紹欽張承貴革故規制，若化出天宮。《神僧傳》

太宗皇帝賜天下寺額
太平興國三年三月，賜天下無名寺，額曰「太平興國」、曰「乾明」。《通塞志》

太宗皇帝敕造羅漢像
雍熙元年，敕造羅漢像五百十六身，奉安壽昌寺。

真宗皇帝改賜國清寺額
真宗皇帝改賜中金萬兩重建寺，改賜景德國清之寺。《國清碑》

真宗皇帝改賜萬年寺物
大中祥符、天禧中，累賜袾衣寶蓋及御袍曳履，諸珍玩甚眾，故有「親到堂」。以仁宗賜衣時，有如朕親到之語，故名。舊志

仁宗皇帝供施五百應真
景祐四年，遣內侍張履信賫沉香山子一座、龍茶二百觔、銀五百兩、御衣一襲。《佛法金湯》

英宗皇帝賜天下寺額
治平四年，敕天下私造寺院及三十間，並賜「壽聖」之寺。《通塞志》

高宗皇帝敕差住持國清
建炎四年，恭奉高宗皇帝敕差慧□□律住持，許令每遇聖節，進奏香疏。《國清碑》

高宗皇帝蠲免差借夫腳
紹興十七年八月、二十三年正月，兩蒙朝廷特降指揮，依明州天童例，除納正稅，一應科敷，差借夫腳、官員拘占，並行蠲免。《國清碑》

元朝敕施
元朝帝王甚重三寶，故台山諸寺免田劄、付勒石者至多。田既為豪右所佔，碑例不存。每於荊榛中得片石，猶可想見。

大明慈聖宣文明肅皇太后賜萬年寺藏經
萬歷十五年，太后賜經一藏，裝以龍蟒花錦段帛；每函裹以錦袱，甚莊。復賜守藏住持紫方袍之類。

今上皇帝賜國清寺藏經
萬歷三十年，今上差御馬監太監黨禮，賫賜經一藏，飯僧內金千兩，建藏閣內金四百兩，有特旨。

靈異考第十五

[靈異考序]
夫靈，莫靈於吾心之明覺；異，莫異於明覺之神通。即明覺以為神通，異元不異；即神通而是明覺，靈此真靈。良以聖人心珠圓淨，隨所願而雨神通；智鑑精明，對能臨以彰妍醜。大而蓋天蓋地，小而入芥入塵。本不動於寂常，又何移於當處？此如來之神通，吾心之靈覺者也。至於後世有道諸祖，雖不以神通自衒、洩佛密因，然於臨終，不無顯示。矧寒山、戒公、文殊度世，拾得、周嫗、普賢示生，欲令末俗以知歸，亦現殊常而駭俗，津梁濁世，厥功居多。靈異傳聞，人誰不信？第昧者不反求於明覺，乃持疑於見聞，或不遜指為妖人，或妄言稱為幻術，此何異匡人指孔子為陽虎，田巴斥三王為罪人乎？今之所錄，有稽僧史，事確理實，請無惑焉。

釋

五百應真
石橋山去縣五十里，即五百應真之境，方廣寺隱於此中。晉白道猷行至橋所，聞空中聲曰：「知君誠篤，今未得度，卻後十年自當來也。」師心悵然，留宿橋所，聞西有鐘磬聲，且復欲前，一人龐眉皓髮問師所之，師具答意。老人曰：「君生死身，何當得去？吾是山神，故來告爾。」師乃退。然每思不得度石橋，晨夕惋恨，乃結草為庵，彌年禪觀。後試造石橋，乃見橫石洞開，梁道平正，因得度橋。少頃，覩精舍宏壯，圖塔瓌異；神僧敘接，宛同素識。因共燒香中食。食畢將陳住意，神僧曰：「師母孕師時，嘗經韮畦，有腥羶氣，仙聖所不得近。若欲來此，必潔淨身意，十年後方得來也。」相送度橋，於是返顧，橫石還合。師還赤城，刲腹出腸胃以洗滌之。今赤城山有洗膓井，旁生青韮，他處即無，是其驗也。〈羅漢靈異記〉
天台大師於陳大建七年秋九月初八，天台未議卜居，常宿於石橋。見有三人皁績絳衣，有一老僧引而進曰：「禪師若欲造寺，山下有皇太子寺基，用以仰給。」因而問曰：「止如今日，草菴猶自難得，當於何時能辦此寺？」老僧答曰：「今非其時，三國成一，大勢力人能起此寺。寺若成，國即清，當呼『國清寺』。」《天台別傳》
陳郡袁子雄、新野庾崇，兩人登山，值智者大師於修禪寺講《淨名經》。雄見堂前有山，瑠璃映徹，山陰曲澗，琳琅布底，跨以虹橋，填以寶飾。梵僧數十，皆手擎香爐從山而出，登橋入堂，威儀溢目，香烟徹鼻。雄以告崇，崇稱不見。《天台別傳》
智者大師受晉王請，出山十二年。修禪寺人蹤久斷，竹樹成林。還屆半山，忽見沙門，眉髮皓然，秉錫當路，一眾咸覩。行次漸近，逡巡韜秘。《別傳》
妙說尊者國清寺講經，升座眾集。或少，有異僧十人自外而入，威儀可觀。致敬已，坐行末。講散，復問訊，即出。遣侍者邀之，皆凌空舉手笑謝而去。《統紀》
黃檗希運禪師遊天台山，路逢一僧，與之言笑，如舊識。熟視之，目光射人。乃偕行。屬澗水暴漲，捐笠植杖而止。其僧率師同渡，師曰：「兄要渡自渡。」彼即牽衣躡波，若履平地。回顧曰：「渡來！渡來！」師曰：「咄！這自了漢，吾早知，當斫汝脛。」僧嘆曰：「真大乘法器，我所不及。」言訖不見。見《傳燈錄》
永嘉全億長史畫半千羅漢形，每一迎請，必於石橋宿夜焚香，具鑼鈸幢蓋，引導入於殿。香風送至，幢幡之勢前靡，而入門即止。其方廣寺在石橋裏，梵唄方作，香靄始飄。先有金色鳥飛翔，後林樹石畔，見梵僧或行或坐，或招手之狀，或臥空之形，瞬息之間千變萬化。
漢南國王錢氏，頻年施供養，又造五百銅羅漢安壽昌寺，祥瑞極繁。《石橋應真感應略記》
景定中，賈丞相似道命僧妙弘建曇華亭。既成，供五百聖僧茶。茶甌中一一現異花，中有四字，其文曰：「大士應供。」聚觀者神之。〈曇華亭記〉
凡往來人供茗，乳花効應，或寶炬金雀、靈踪梵響接於見聞。石罅有木瓜尤異，華時，青蛇盤糾枝榦；至實落，供大士，乃去。人目為護聖瓜。《赤城舊志》

曇猷尊者
居赤城山，神鬼讓居。飛錫救嫗。肉身不毀，舉體皆綠。具〈聖僧考〉

定光禪師
迹晦道明，易狎難識。有所懸記，多皆顯驗。具〈聖僧考〉

智者大師
寺北別峯呼為華頂，登眺不見羣山，暄涼永異餘處。大師捨眾獨往頭陀，忽於後夜大風拔木，雷震動山，虺魅千羣一形百狀，或頭載龍虺，或日出星火，形如黑雲，聲如霹靂，倏忽轉變，不可稱計，圖畫所寫降魔變等，蓋少小耳。又作父母師僧之形，乍枕乍抱，悲哽流涕。大師安心空寂，深念實相，強軟二緣所不能動。明星出時，神僧讚曰：「制敵勝怨，乃可為勇。能過斯難，無如汝者。」既安慰已，後為說法。問曰：「大聖是何法門？當云何學？云何弘宣？」答：「此名一實諦，學之以般若，宣之以大悲。從今已後，若自兼人，吾皆影響。」
台州基壓巨海，黎民漁捕為業，為梁者斷溪，為簄者藩海。大師愍傷，自捨身衣，并諸勸助，先贖簄一所為放生池。於時剌史計詡臨郡，請講《金光明經》，見者歡喜，漁人改業，亘三百餘里，江溪簄梁合三十六所，同時永捨，俱成法池。詡後還都，別坐餘事，因繫廷尉。臨當伏法，遙想大師，望伸一救。其夜夢羣魚巨億，皆吐沫濡詡。明旦降敕，特原詡罪。當於午時，忽起瑞雲，黃紫赤白，狀如月暈，凝於虗空，遙蓋修禪寺頂；有黃雀羣飛，翾動嘈噆，棲集簷宇，半日方去。大師云：「江魚化為黃雀來謝恩耳。」師遣慧拔金陵表聞，陳宣帝敕云：「嚴禁採捕，永為放生之池。」《天台別傳》
陳文王太子永陽王出撫甌越，累信殷勤，仍赴禹越，躬行方等。眷屬同稟淨戒，晝餐講說，夜習坐禪。師謂智越云：「吾欲勸王修福禳禍可乎？」越對曰：「府僚無舊，必稱寒熱。」師白：「息世譏嫌，亦復為善。」後出遊墮馬，將絕，越乃感悔，憂愧若傷。師躬自帥眾作觀音懺法，整心專志。王覺小甦，凭几而坐。王見一梵僧擎香爐直進，問王曰：「疾勢如何？」王流汗無對。僧乃遶王一匝，香氣徘徊。有旋，即覺㗳然痛惱都釋。《別傳》
大師將滅度時，一夜，皎月映牀，獨坐說法，如人問難。智晞問曰：「未審昨夜見何因緣？」答曰：「吾初夢大風忽起，吹壞寶㙮。次梵僧謂我云：『機緣如薪，照用如火，傍助如風。三種備矣，化道乃行。華頂之夜，許相影響，機用將盡，傍助亦息，故來相告耳。』又見南嶽共喜禪師向吾說法。說竟，謂我云：『他方華整，相望甚久，緣必應往，吾等相送。』」《別傳》
大師入滅於石城。當唱經時，侍官張達等五人，自見石佛倍大，光明滿山，直入房內。諸僧或得瑞夢，或見奇相。雖復異處，而同此時。《別傳》
大師滅後，有朱方天鄉寺沙門慧延，彼土名達，昔遊光宅，早霑法潤。忽聞遷化，感咽彌辰。奉慕尊靈為生何處，因寫《法華經》以期冥示。潛思累旬，夢見觀音高七層塔，光焰赫弈，過經所稱。智者身從觀音自西而至，延夢中作禮，乃謂延曰：「疑心遣不？」後見灌頂，始知臨終觀音引導，欣嗟無已。《別傳》
土人馬紹宗居貧好施，刈稻百束以供寺僧。執役疲勞，身如有疾，心作是念：「我由施故而感斯患，未測幽冥當有報否？」困極寢臥，夢見智者跏趺一牀，燒香如霧，安慰紹宗：「家貧好施，何疑無福？」多方慰喻。爾夜，宗兄、妻、母共得是夢，香氣盈家，經日不歇。《別傳》
開皇十九年十一月六日，土人張造，年邁腳蹶，曳疾登龕拜曰：「早蒙香火，願來世度脫。」即聞龕內應聲，又聞彈指。造再請曰：「若是冥力，重賜神異。」即復如初。《別傳》
又開皇十八年四月十六日，佛隴眾僧方就坐禪，師現常形進堂，按行上坐，道修良久瞻奉。其年十月十八日，又海州漣水縣人丘彪，晝於龕前發誓。夜見排戶，彪即起禮，師云：「勿拜，安隱無慮也。」遶寺一匝，彪隨後出門，奄然便失。當其月十二日，有海州沭陽縣人房伯玉，於智者舊室見其形狀，事相如在。《別傳》
仁壽元年正月十九日，永嘉縣僧法曉，生聞勝德，沒傳妙瑞，悔不早親，追恨疚心，故來墳所旋千匝、禮千拜。於昏夕間，龕門自開，光明流出，照諸樹木，合寺奔馳來供瞻禮。《別傳》
大業元年二月二十日，土人張子達母俞氏年登九十，患腳短凡十八年。自悲已老，到墳奉別，設齋專至，即覺短腳還伸，行最平正，宛如少時。《別傳》
荊州弟子法偃於江都造智者像，還至江津，像身流汗，挹已更出。道俗瞻禮，如平生，汗痕尚在。《別傳》
大師忌辰以十一月二十一日，每歲至期，煬帝遣人設齋致禮。仁壽元年十一月初三日，右庶子張衡宣令僧使灌頂、智璪進內齋。令旨自問先師亡後靈異，灌頂師對已。令旨云：「弟子欲開龕墳，經論有法不？」頂法師對曰：「伏聞《法華經》說，釋迦如來自以右手開多寶塔戶。令旨欲開龕塔，深會經教。門人離違既久，若蒙開顯，重拜尊靈。」令旨云：「可與使人還山，設齋以開龕塔。」龕塔既開，見大師坐於石室，容範如生。次年，令盧政力至山再開，遂不見靈體。後荊州玉泉藏殿一日推輪，關王附人，語人曰：「我師肉身在此，不得動，飛輪其上。」自是知關王神力自天台移藏於玉泉也。《百錄》

章安尊者
仙居樂安嶺南曰安洲，溪流湍急，歲常溺人。師誓之曰：「若此溪坦平，當於此講經。」旬浹之間，白沙遍涌，平如玉鏡。乃講《光明》、《法華》以答靈惠。嘗於攝靜寺講《涅槃經》，羣盜突至，見寺門旌旗耀日，神兵執仗皆長丈餘。賊眾大驚，奔走潰散，俗因稱為山兵寺。每誦經宴坐，常有天花飄墜其側。《統紀》

普明禪師
師欲造國清講堂，章安勸諫。在赤城忽見師身長十餘丈，高出林表；山神隱形而至，勢若雷震。具〈聖僧考〉

智晞禪師
師於修禪寺架搆香臺，當香爐峯多檉柏木，師欲伐用，眾疑神所據；夜夢神送疏，遂遣伐之。智者勸沿江居民舍簄梁為放生池，歷年未久，復行漁捕。師與章安禮智者塔，焚香呪願。有漁人見僧立簄上（意謂墮水者），乘舟往救，忽不見。居人覩驗，遂停採捕。時羣獸悲鳴，眾鳥翔集，屢日不止。嘗往阿育王寶塔禮八萬四千拜，感紫文印手，方整明瑩。《統紀》

法華尊者
唐上元元年欲卜勝地，說法度人。執錫而誓曰：「錫止之處即吾住所。」其錫自國清飛至蒼嶺普通山，可五百里。以隘狹不容廣眾，凌空再擲，至軒轅煉丹山。師既戾至，翦棘刈茅，班荊為坐，聚石為徒。每登座，則有紫雲覆頂，狀如寶蓋，鳥雀旁止，有同家畜。名其居曰法華。法華至仙居上阪約八十里，師每日往反，齋粥禪講，未嘗少違。咸謂師有神足通。《統紀》

等觀禪師
餘杭法忍寺請師演法，有王服者至，稱皋亭神，來謁曰：「禪師昨過廟庭，適弟子巡遊，不及奉迎；今故遠來，專求戒法。」師即索爐然香，為授菩薩大戒。禮謝而退。具〈高僧考〉

慧燄禪師
常入深定，一坐旬日。所居三寶神光夜照。具〈高僧考〉

慧普禪師
常行法華三昧，感普賢大士乘大白象放光照身。具〈高僧考〉

法智禪師
一生念佛，求生西方。臨終有金色光明來迎，照數百里。具〈高僧考〉

大義禪師
臨終之日，眾聞弦管之聲。議者謂天帝迎請誦經之相。具〈高僧考〉

行滿禪師
棲止華頂峯智者院充茶頭。所居檻外大松上有寄生小樹，遇師止坐，必嫋嫋低俯。時謂此樹為茶頭作禮。師於十四年間未嘗便溺。具〈聖僧考〉

清觀法師
居國清溪南。有請供者，夜雨水漲，人不能度；師頃刻即度，身衣無濕。人知有神足通。具〈高僧考〉

聖者頭陀
事見〈聖僧考志〉

靈默尊者
山神震雷而不能害，飲食中毒而不能傷。叱龍施雨，合境霑足。具〈聖僧考〉

明淨禪師
乞食餧虎，有如家畜；結齋祈雨，高下滂注。具〈聖僧考〉

師簡尊者
以杖叩龍潭，雨即霶𩃱。具〈聖僧考〉

豐干禪師
住國清，常騎虎出入。具〈聖僧考〉

寒山拾得
自閭丘一見之後，即趨出門。閭丘送衣藥供養，寒山見使者至，喝曰：「賊！賊！」退入巖穴云：「報汝諸人，各自努力！」忽不見。後見梵僧於巖所仗錫尋覓，或問其故，僧曰：「我從西域來此拾文殊菩薩舍利爾。」眾見委地皆鎖子骨，作黃金色。今巖畔有小磚塔，是其遺蹟。具〈聖僧考〉

代病尊者
見〈聖僧考〉

道育尊者
裸身飼蚊，以食餧虎。凡供羅漢，育則不食。具〈聖僧考〉

全宰禪師
居明巖二十餘年，惡鳥革音，山精讓窟。其出入經行，鬼神執役。具〈高僧考〉

從禮禪師
道德高隆，山君冥應。凡諸祈禱，無感不通。具〈高僧考〉

清心寺
周顯德初，螺溪居民張彥安詣淨光大師曰：「東南里所，陰晦之夕，必有鬼神吟嘯、敲鐘擊皷之聲。又嘗夢龍遊其地，非愚民所居，願以奉師。」師往視之，見山水秀異，謂眾曰：「此伽藍地也。」遂納之，以為弘教之所。具《佛祖統紀》

冥道齋
宋乾德中，錢忠懿王在國時，歲會天台山，設冥道齋。是時命判官陳用文往山監護。夜將曉，聞木杪有人聲，其形黑色，眾愕然。用文叩之云：「某姓陳住杭州觀音巷。入番被惡風飄墮鬼國，因取其女為妻。昨日元師府有牒，召赴台州冥會。妻與某偕來，令坐其大木上。某曾持念〈大悲陀羅尼〉，聞僧誦此，因記念之，某妻捨去。」用文歸杭州，見忠懿，召家屬視，皆懼而不識。陳遂述其舊事始末，乃知其祖也，抱之而泣。忠懿歎異，賜錢百餘，卻復人身十餘年。《縉紳脞說》

慈雲大師
於大慈寺行消伏呪法，親見觀音於口中引出數蟲，復注甘露於口。由是獲高頂寸餘，手垂過膝，肌如白雪，聲若洪鐘。居台之東掖，授「白鶴神戒法」，改祭為齋，神之與民，莫不聽命。具〈高僧考〉

道榮尊者
生前靈異頗多，滅後肉身不壞。至今祈禱，猶多肹蠁。具〈聖僧考〉

惟靖尊者
經行出入，虎豹常隨。小瓶儲栗，經久恒滿。具〈聖僧考〉

戒闍黎
淳熙七年，太守汪平父謂夫人曰：「嘗聞兜率有僧名戒闍黎，能食豬頭三箇、酒五斗，我欲請之。」夫人遂營辦邀師。師至，太守未測聖凡，不敢慢禮，遂行俎豆侍人。奉物獻師，師即食，酒物一空。太守大笑，師辭去。夫人問曰：「君見此僧有何靈異？」答：「是我無所見。」夫人曰：「妾見此僧，出入騰空，而鬼神環擁。酒食非僧食，但擲諸左右，鬼神接去。」太守大駭。次日復營饌，驗其實，果如夫人言。廣見《闍黎語錄》

周七娘
一日與闍黎共買蝦食。蝦主索錢，師曰：「我無錢。」蝦主曰：「還我蝦來。」師與七娘遂開口一嘔，蝦皆活。眾人曰：「風僧幻術，何足信哉？」至今此地凡遇雨即有蝦出。

濟顛禪師
見《聖僧志》

裘聖僧
見《聖僧志》

道

茅盈
哀帝元壽間，乘雲駕龍至太霍赤城玉洞之府。〈神仙考〉考

劉晨、阮肇
因山中採藥，誤入桃源。有一女方笄，笑迎以歸。留半載，謝去。至家，子孫已七世矣。〈神仙考〉

葛玄
入赤城山，學道後，尸解而去。

袁根、柏碩
因驅羊，度赤城。遇二女，為室家。後亦羽化。〈神仙考〉考

班孟
能飛行，或坐空中，或入地內。飲酒餌丹，四百餘歲。〈神仙考〉

玉京觀
在赤城山。每歲設昇仙會，選道士一人，冠服劍佩，儀宇甚都，迫暮送登山頂，候天駕來迎。眾至夜分，果遙見天中二燈，燁然有光，簫皷仙樂齊鳴，須臾不見。眾真以為仙去，不知為白蟒怪也。曇猷累止中巖宴坐，神化為猛虎數十，咆哮向師，既不能害。又見白蟒真形，呀然開口將噬師。師即以錫飛入蟒口，柱其齦齶不得合，曰：「且借老僧坐地三年。」神始知懼，皆來降伏悔罪，願徙他處。自此昇仙之會息矣。後人於穴中見白骨成堆，蓋即白蟒所啖昇仙骨也。張性中〈遊赤城錄〉

徐則
死於江都，或見徒行歸山，令弟子掃室，延客迎柩。語訖，跨石梁而去。〈神仙考〉考

司馬承禎
為青童君所召，蟬蛻而化。〈神仙考〉考

謝自然
白日仙去。

寒山子
毘陵道士李褐，性偏急，好陵侮人。忽有貧士相詣，即勿顧。數日，有乘白馬來者，禮接之。曰：「頗相記乎？」視其貌，乃前之貧士。謂褐曰：「子知有寒山子乎？」曰：「知。」曰：「即吾是也。始謂子可教，今不可也。修生之道，除嗜去欲，嗇神抱和，所以無累也；內抑其心，外檢其身，所以無過也；先人後己，知柔守謙，所以安身也；善推於人，不善歸之於身，所以積德也；功不在大，立之無怠，惡不在小，去之不貳，所以積功也。三毒未翦，冠裳為飾，可謂虎豹之鞟而犬羊之質也。」出門乘馬而去，竟不復見。《續仙傳》

葉法善
修《黃籙》於天台，顯迹甚多。

李元
騎白鹿遊天台。

王旻
年七百歲，貌如嬰孩。

吳善經
年八十三，羽化。

應夷節
年八十五卒。及窆，惟空棺而已。

閭丘方遠
端坐而逝。舉棺但空衣。後人於仙都廬山見之。

左玄澤
常與虎坐。不食五穀。後尸解。

王可交
蘇州人。一旦，棹漁舟，方支枻高歌。入江行數里，忽見一綵畫舫漾於中流，有道士七人，皆玉冠霞帔，服色各異；侍從十餘人，鬃角雲鬟。又四人黃衣，乘舫一人呼可交姓名。方驚異，不覺漁舟已近舫側。一人令鬃角引可交上舫，見七人面前各有青玉盤酒器果子，皆瑩徹有光，可交莫識。又有女妓十餘人，悉持樂器。可交遠立於筵之末，徧拜。七人共視可交。一人云：「好骨相，合有仙分。生於凡賤間，已灸破矣。」一與酒喫，侍者瀉酒於樽中，酒再三瀉之不出。侍者具以告，道士曰：「酒乃靈物，必若得入口，當換其骨；瀉之不出，亦乃命也。」一人與栗喫。俄有一人於筵中取二栗，侍者送與可交，令喫。視之，其栗青赤光如棗，長二寸許，嚙之有皮，非人間栗，方脆而甘。久之，食方盡。一人曰：「可交已見之矣，可命去。」令一黃衣送上岸。乃於舫過覓所乘漁舟，不見。黃衣曰：「不必漁舟，但合眼自到。」於是合眼，若風水林木浩浩之聲。洎開眼，已失黃衣所在，但見峯巒重疊，松柏參天。坐於路中石上，見有門樓，多人出入。俄頃採樵者并僧十餘人到，問可交：「何人？」可交具以前事對。又問：「何日離家？」可交曰：「今日早。」又問：「今日是何日？」「是三月三日。」樵者與僧驚曰：「今日是九月九日，已半年餘。」可交問：「此是何地？」僧曰：「此是天台瀑布寺前。」眾審極異之，乃以狀白唐興縣，以達台州，聞於廉史王渢。渢具以奏聞，詔稱其異。後可交挈妻子入四明山。二十餘年復出明州賣藥。後三十年卻入四明山，不復出。《續仙傳》

夏侯隱
每登山渡水則閉目而睡，比至則覺。有人呼為「睡仙」。

月光童子
居嵩山，石孔中有宮闕，光明照燭。在天台往來。

厲歸真
於中條山飛昇。

呂洞賓
嘗遊天台，賦詩於福聖觀。又嘗負巨瓢為母行乞於巿，但云「只兩口」。後擲瓢於地，跨之昇空而去。

姜仙翁
熱能招雲，旱則呼雨，多著神異。後坐化，以真骨塑像，今猶響應。

沈仙翁
歲旱致雨，亦多效靈。已上具〈神仙考〉

瀑布山
餘姚人虞洪入瀑布山採茗，遇一道士引三青羊至此山，曰：「吾丹丘子也，聞子善具飲，今以茗奉給，祈子他日有甌犧之餘相遺也。」後常與家人入山，獲大茗焉。《神異記》

丹霞洞
咸通中，有客自金庭路將抵明州。日莫，遇道士，託宿。山谷沖寂，烹野蔬藥苗以相待。俄有叩門者，童子報曰：「隱雲觀請來日齋。」道士去。客問童子，答曰：「觀去此五百里，嘗隱雲中，故名。」客驚曰：「尊師何日當還？」曰：「往來頃刻耳。」道士歸，留客久住，辭焉。乃遣童子示其舊路。行未遠，失所在。問歲月，已三年矣。唐裴通記曰「金庭洞天」，即道門所謂赤城丹霞第六洞天也。舊志

禹鐘
咸通中，洞天宮有禹鐘，高二尺，重百餘斤，形如鐸，上有三十六敔，有文隱起。相傳夏禹所鑄，或云越王樂器。嘗空中夜鳴。墮入禹廟時，浙東李綰之為鐘銘，具以歲月刻其上，以惠玉霄道士葉藏質。禹跡寺僧頻求不得，因令僧與不逞輩入玉霄，伏板閣下，取鐘，縻之，羣呼而走。約行三十里，迨明，猶在閣側。視之，背鐘者僵矣，餘黨癡懵。鐘失復歸，藏質呪水灑之即活。

桐柏觀
大觀中，詔遣小黃門持御香詣桐柏觀，有所密禱。事畢，登閣縱觀，時方盛夏，見飛瀑如練，留住不忍去。命侍史取酒，道士曰：「此地神仙窟宅，天龍守護，自來無敢飲酒食肉者。」黃門不聽。既飲數盃，又買雞烹之。未及下咽，青天白日中，迅雷風雨，暴地震撼，皆若欲仆。移時開霄，則黃門已斃。觀遂報縣，達於郡，奏聞徽宗，即日別命使降祝，詣觀謝。石柱其大合圍，龍爪跡入數寸，火燄燒灼痕透徹於外，至今猶存。《夷堅志》
紹興中，方士李季至越之樗浦石闌干憇。道傍遇異人自石闌干揖季曰：「君來何為？」季曰：「秦太師遣往桐柏設醮請福。」其人太息曰：「秦已死矣！張浚、劉錡皆當起為將相，秦豈得存耶？」季大駭，亟去天台，而秦之訃至矣。《會稽志》

曹法師
見〈神仙考〉

石橋
國清寺僧陳惠虗嘗與同侶遊石橋，眾皆股慄，惠虗獨超然而度至石壁外。微有小徑，稍平闊，遂見空闕樓閣，連亘十里許。其門㮄曰「會真府」，左曰「金庭宮」，右曰「桐柏宮」，三門鼎峙。入右門之西，見一高樓，榜曰「右弼宮」。又到一處，忽見一老叟，訝曰：「汝俗人，何得來此？」惠虗曰：「嘗聞過石橋即有羅漢，時聞鐘皷聲，故來相訪。」叟曰：「此真仙之福庭，天帝之下府，為小都會。太上一年三降此宮，校定天下學道之人功行品第，非羅漢所居也。」引之使行十餘里，已見國清矣。《高道傳》
傳燈議曰：「石橋為方廣，此所從來舊矣。」今《高道傳》乃云「真仙福庭，天帝下府」，然耶？否耶？余謂羅漢境界雖不可以凡情而度，至於或隱或顯，孰不由見者感召而然？故聖者見之聖，仙者見之仙；陳惠虛雖復為僧事佛，而仙念當情故，因是以見也。不則，乃道士虛搆此說，以誣神仙。蓋道家多有不根之說，除老子、莊、列諸書外，其餘皆後世道士偽造，若王浮之類是也。唐杜光庭其偽述猶多。今人指無根之說為「杜撰」，言始於此。況僧者，捨家從釋，例不言姓；今云陳惠虗，其謬可知。

開權和尚　善來和尚　諦妙法師
從乾和尚　文理和尚　從雲法師
道溪和尚　英宣和尚　薇山法師
式教和尚　法增和尚　能明法師
成修和尚　益信和尚　慧芳和尚
達鏞和尚　蓮生和尚　諦見法師
道興和尚　性智和尚　能聰法師
已上各助英洋一元

光緒十九年陽月佛隴日種敏曦謹募

天台山方外志卷第十二終

天台山方外志卷第十三
天台山幽溪沙門　傳燈　撰

塔廟考第十六附墳墓

[塔廟考序]
梵語「塔婆」，今略云「塔」，此翻方墳，亦翻圓塚，亦翻高顯，義翻靈廟(翻者，譯西天梵語為東土華言)。即供佛、菩薩及辟支、羅漢等舍利之所。隨尊卑層級不同，佛菩薩者高十三層，辟支塔應十一層，阿羅漢塔成以四層，餘隨品級減之。此八種塔上並有露盤，佛塔八重，菩薩七重，辟支六重，四果五重，三果四，二果三，初果二，輪王一，凡僧但蕉葉火珠而已。後世建塔不原佛制，聖凡相濫，紕繆至多矣。台山塔凡若干處，赤城巔者最古，次國清、紫凝、護國諸寺。今次第以錄緣起，後附諸祖墓塔及錢王等墓，以備通考。

塔類

赤城塔
在赤城山巔，七級，高二十丈，梁岳陽王妃建。舊有三所，今惟餘一。中藏佛舍利子四十九顆。五代韶國師重修，存二十八顆，餘散安東都府內，并應天寺、國清、護國等處。事見般若〈新寺磚塔記〉。

國清寺前大塔
是隋煬帝遣司馬王弘為智者大師建。

寺內二磚塔
是韶國師建，分安赤城塔舍利二顆。

寺前七塔
供過去七佛。

寺前二小塔
表解脫門。

萬松徑二塔
三處俱煬帝建。

護國寺二塔
韶國師建，各安舍利三顆。

白巖塔
在白巖寺後山上，七級，高十五丈，普耀禪師建。

萬年寺塔
自詢禪師建。

寶華寺塔
七級，高二十丈，唐乾符間建。

降魔塔
在華頂，智者大師降魔之處。後人建塔，久廢。明王中丞恒叔重建。

真覺寺前雙塔
智者大師將終，命門人曰：「歿後可於峯南龕居吾身，累石周屍。龕前立二石塔，使見者發菩提心。」今廢。

寒山塔
在寒山寺石洞側。寒山子入滅後，有梵僧杖錫拾黃金鎖子骨，或問所以，對曰：「吾拾文殊菩薩舍利歸西天耳。」後人於此建塔。

諸祖龕塔

曇猷尊者全身龕塔
在赤城山室。晉隱士褚世標登山，見尊者顏貌如生平，而舉體綠色。他欲觀者輒為雲霧所蔽。

智者大師全身龕塔
大師以隋開皇十七年十一月二十四日於石城入滅，弟子舁歸，龕全身於真覺寺。隋煬帝仁壽元年，於大師忌辰設齋，開龕，顏貌如生。至大業元年更開，惟空龕而已。

章安大師全身塔
師以唐貞觀六年八月七日終於國清。九日，窆全身於國清之南山。

法華禪師塔
師以唐永隆元年十一月二十八日終於東陽之法華山，塔於寺右。

左溪禪師塔
師以唐天寶十三載九月十九日終於左溪，門人分舍利為二分：一塔左溪之西原，遵像法之遺制；一塔東陽之東原，慰邑人之後思。

荊溪禪師全身塔
師以唐建中三年二月五日終於佛隴。全身之塔去智者大師塋兆百步，後為天人取去。事見〈神明考〉。

至行尊者塔
師以唐會昌三年二月十六日終於禪林寺，葬全身於金地道場。後二十三年，門人良湑、敬文發塔，火育之，得舍利千餘粒，大如菽。即舊地建塔藏之。

正定尊者塔
師以唐中和五年三月十五日終於國清，葬於智者塔院之側。

普岸禪師塔
師終於唐代，遺塔存平田寺。

韶國師塔
師於宋太祖開寶五年示寂於蓮華峯，全身塔於本院。

紫凝山普聞智勤禪師塔
師於宋太宗淳化初不疾而逝，塔於本山。三年後，門人遷塔發龕，覩師容儀儼若，髭髮仍長，遂迎入新塔。

螺溪尊者塔
師以宋雍熙四年十一月初四日終於螺溪傳教寺，門人累小塔窆於方丈後。徒屬謀遷塔，見貌若生人，髮長餘寸，遂遷葬於國清東南隅。

此庵景元禪師塔
師於護國寺握拳而逝，茶毘得五色舍利，齒舌右拳無少損。塔於寺東劉阮洞前。

如菴主塔
在大同寺。

無見覩禪師塔
師終於大元元統甲戌五月二日，塔於善興寺之西偏五十步。

噩夢堂禪師塔
在國清，有塔銘，今佚。

文大德禪師塔
在高明寺，踪跡埋沒，漫不可尋。適於深土中得小石一片，鐫「文大德舍利」五字，則知亦有道高僧也。

窄菴偉禪師塔

愚傑英禪師塔

寂菴光禪師塔

空叟聞禪師塔

北源濟禪師塔
已上五塔俱在華頂。

妙峯覺法師塔
在高明寺西偏，馮太史有塔銘。

象先清法師塔
在慈雲寺前嶺下，袁兵憲有塔銘。

易菴通法師塔
在國清寺，陸太宰有塔銘。

蘊空照禪師塔
在萬年寺。

古蹟考第十七

[古蹟考序]
夫宇宙之內，人物之盛，品彙之多，自古迄今，何可勝數？卒皆泯滅無聞，棄置不錄。間有獲貽名於終古，得傳美於當年；或物因人顯，人以物名，孰不由精神所召、盛德所感而然耶？若羊祜傷逝而峴山萬古，天台賦勝而孫綽千秋；矧佛祖之精神，湛然復性，聖人之盛德至矣！及人一行一坐，皆足啟後世之遐思；一石一泉，誰不仰斯人之勝蹟？嗚呼！物之傳美固亦有由，人之流芳又豈容易哉？作〈古蹟考〉。

古蹟類
降魔塔在華頂峯頭，智者大師降魔之處（詳〈祖師志〉）。古有靜室（詳〈高僧志〉）。余友僧如慧，字大觀，萬曆十五年結茆其間，趺坐三載。法弟傳統，字無餘，次踵其跡。是後住者，不得其人。
拜經石在華頂，相傳謂智者大師向西天竺拜《楞嚴》處。然準瑩公《清話》，但云「西望一十八載」，嘗言拜也。
煉丹井有二，一在華頂峯傍，一在桐栢觀鐘樓之下，舊傳葛玄煉丹之所。
太白堂在華頂峯，李白嘗遊天台，後人為建書堂。
伏虎壇伏虎禪師遺跡。
鬼疊石智者大師降魔遺跡。
墨池相傳為王右軍洗筆池。
黃經洞藏右軍為白雲先生所書《黃庭經》處。
甘泉先生居、茶圃相傳為葛玄種茶之圃。已上在華頂。
靈墟石初智者大師入山，見一老父告云：「師上菴，遇盤石可止。」果如所告，師於此晏坐。其後成寺，因號「靈墟」。
天柱峯永明禪師九旬入定，斥鷃巢衣裓處。
智者嶺智者大師嘗於此註《涅槃經》。
察嶺漢高察隱居於此，後人名其嶺。下有讀書堂址。
卓錫泉在智者嶺，大師遺蹟。
宴坐石、石牀、看經臺皆在太平寺白雲峯下，智者大師經行處也。
淨名堂在大慈寺，智者大師曾講是經，故名。
智者泉在大慈寺側，今蕪沒。
石經幢在高明寺，連座蓋高四尺許，幢體八方，上刻尊勝呪，末題云：「晉天福二年捨入幽溪禪院」。
翻經堂在高明寺，智者大師佛隴翻經之遺跡也，今行道菴。
招手石在定光菴之東峯，三石列峙，高丈許，色同赤城。一云在華頂，非。見〈聖僧志〉。
金地嶺、銀地嶺在大慈寺之左右。見〈聖僧志〉。
錫杖泉昔寺僧取水甚遠，普明禪師以錫杖叩之，泉水湧出。
清音亭、更好亭、雨花亭、御書閣、萬工池、萬松徑、曹源已上皆在國清寺。
放生池有二，俱大師放生遺蹟。一自縣溪至海際，綿亘三百餘里。一在崇善寺前。
洗腸井、金錢井、仙人井、結集巖、釋籤巖已上皆在赤城山。具見〈形勝志〉。
螺溪在清心寺前，智者大師放螺之處，有石泓如釜。
應真閣、妙音亭、先照亭在石橋寺，俱廢。
曇花亭賈丞相似道建，萬曆甲辰尼性慧募錢塘葛居士重建。
列秀亭、右軍墨池在白巖寺，今廢。
閭丘太守影在明巖寺。
妙蓮閣、覽眾亭在萬年寺。
貧婆鐘在廣嚴寺。
自轉藏、自滿庫在大覺寺，今廢。
雙松亭在慈雲寺，今廢。
親到堂在萬年寺，宋仁宗有「如朕親到」之語，故名。
鮑湖四明鮑大王遺跡。
招隱峯在歡嶴，顧歡招杜京產處。
顧儒嶺在東峁，顧先生讀書堂在焉。
拾得巖在國清寺。
繫船山山高與華頂埒，舊傳古煎鹽處。
司馬悔山在縣北十三里，司馬承禎應召至此而悔，故名。
鶴峯又名折山，王喬控鶴於此，故名。
寒巖寒山子隱此。
劉將軍宅在縣西五十步，晉黎護將軍劉玄，因遇雨有金錢之異，遂捨宅為闡法寺。後寺徙溪南，而玄廟食其地。
柳剌史宅在縣北二十五里，唐元和間，柳泌於此領務修藥，築室號「紫霄山居」。其中多有靈葩翠桱、修篁奇竹，又有曲池環沼，藥室丹爐。
孟簡歇亭在大慈寺西北，當華頂、石橋之衝。簡廉察浙東，捐俸以建，為遊人憩息，今廢。
普賢閣在大慈寺，陳宣帝為大師建。
止觀亭在國清寺解脫門外，隋煬帝為大師建。

手書
師嚴教尊爪
喜捨供養龍
習惱餘氣懸針
緣覺侵斷垂露
咸登常樂飛白
豈如菩薩倒薤
能施所受魚
聲聞是證科斗
戒定慧滿豸
苦集滅道大篆
穀皮屏風一具爪、篆、龍、魚、科斗、飛白、垂露、倒薤等書。右諸字，隋煬帝為晉王時手書嚫智者大師者，舊在修禪寺，今亡。
國清寺隋煬帝敕。取大牙殿牓，填以雌黃，書以大篆，付使人安寺門。
《陀羅尼經》四卷，智者大師手書，舊在修禪寺，今留慧明寺。唐宋時失去一卷，四明元通法師習大師書法補完。復恐散失，別書四卷以俟。後復散失，惟留一卷。至隆慶間為譚海憲持去。今所存者，是元通所書。
《華嚴經》唐虞世南書，是晉譯六十卷者，安修禪道塲供養，後為秦檜取去。
天台佛大中國清之寺唐大中五年重建國清寺，散騎常侍柳公權書「大中國清之寺」六字、「天台佛」三字。批僧清觀狀尾，言「天台佛」者，蓋指大師也。

巖鐫
普賢境界右四字楷，在修禪寺前石壁上，智者大師書。
幽溪右二字楷，在高明寺幽溪之上，大師書。
結集、釋籤右四字俱小篆，在赤城巖，唐清觀法師書。
玉京右二字在赤城山，不知何人書。
蓋竹洞天右四字大篆，在石橋傍，題云：「大宋嘉泰壬戌，奉議郎知天台縣事晉陵丁大榮書。」
曹源右二字楷，在國清寺，宋譙國曹勳書。
潛真洞右三字行，在寒石山，宋米芾書。
蚪斗篆右字在韋羌山。
佛隴、天台山右五字楷，在修禪寺前，宋國清寺僧志南（字指堂）書，傍有「指堂」字。
天台仙界右四字在桃源，邑令鄭至道書。
萬松徑右三字楷，在萬松徑上，志南書。
瞻風右二字八分，在石橋瞻風亭側，不知何人書。
石梁右二字行，在石梁，晉江莊一俊書。
星橋勝概右四字行，在石橋，本縣主簿靈壁王榭書。
飛梁懸瀑右四字八分，在石橋潭上，廬陵甘雨書。
教源右二字八分，在修禪寺前，明邑貢元許光宇書。雖無題名，余嘗見其鐫石。
華頂峯右三字，兵憲吳憲台書。

碑刻考第十八

[碑刻考序]
文章乃載道之器，器在則道存，器亡則道歸於元始，是以古人之於道與器也，其用心不謂之不勤矣。以道傳之於竹帛；弗久，則傳之於嘉木；弗久，則傳之於良石。石之或弗久，久之或弗傳，是必道有弗尊也，文有弗古也，書有弗神也。三者苟有獲一而必傳，矧其全者乎？即如唐長安〈弘福寺聖教序碑〉，既得太宗之睿藻，復有奘師之道德，兼集右軍之妙書，今人獲片言隻字，猶寶之如珙。夫道傳之遐，豈細故哉？天台僻居荒左，上古碑刻無聞焉，隋唐以來嘉刻非少，不災於火則災於水，惟修禪寺梁敬之碑屹然草莽間，字畫猶可辨，豈智師道德之所鍾，肅公精神之所及，而山靈故為之密祐耶？外此皆弗傳，傳之或弗古。今存廢古今並錄，兼附巖石書刻於後，好古者不無探奇之一助云。

碑類
智者大師放生碑陳宣帝勅國子祭酒東海徐孝克撰，不知何人書。在縣前五顯廟前。碑亡，文入本志。
金庭館碑梁沈約撰。碑亡，文入本志。
天台館徐則法師碑陳僕射徐陵撰，不知何人書。碑亡，文入本志。
國清寺智者禪師碑隋煬帝敕開府儀同柳顧言撰，不知何人書。碑亡，文入本志。
善利亭記唐博州防禦使韓衍撰。碑文俱亡。
修禪道場碑唐翰林學士梁肅撰，徐放書。在寺前草莽中，字頗遒勁。
修桐柏觀記唐元稹、劉處靜撰。碑文俱亡。
佛隴禪林碑唐台州司馬陳諫撰，剌史徐放書。碑文俱亡。
新桐柏觀碑頌唐崔尚撰，韓擇木八分書，玄宗題額。在妙山，碑仆三截，中截猶存，文入本志。
玉霄宮記唐御史陸潛撰。碑文俱亡。
褚伯玉碑唐孔稚圭撰。碑文俱亡。
佛窟禪師塔銘唐州守鄭仁弼撰。碑文俱亡。
桐柏上清閣記唐學士鄭仁規撰。碑文俱亡。
長生福田記唐太守顏顒撰，何歸儒書，沙門宗及篆額。碑文俱亡。
白郎巖記唐王展撰。碑亡，文入本志。
福聖院碑吳越王錢弘俶撰。碑文俱亡。
護國寺碑宋中書平章錢惟演撰，工部尚書李瑞懿學《聖教序》筆法，檢校司空鄂州剌史錢惟濟篆額。文已殘缺。
傳教寺碑五代特進判和州錢弘俶撰。碑文俱亡。
重修桐柏觀記宋曹勛撰。碑亡，文入本志。
重修桐柏道藏記宋夏竦撰。碑文俱亡。
重修老君殿記宋天台居士鮑嶷撰，松陽陳戒書。碑文俱亡。
桐柏金籙齋記宋郡守曾會撰。又有〈 設醮銘〉、〈靈寶齋投龍記〉，皆會撰，碑文俱亡。
重建三真人殿碑宋句曲山道士王簡竹撰，范子詮書，薛如初篆額。碑文俱亡。
天台觀碑宋隱居徐觀撰，道士杜有廷書。碑文俱亡。
習養瀑泉記宋陳襄撰。碑文俱亡。
秦魯國賢穆大長公主墓碑宋給事中兼直學士院楊愿撰，兵部侍郎米友仁書。碑文俱亡。
重建國清寺碑銘宋福建安撫司參議謝伋撰，提舉玉隆觀曹勛書，主管崇觀賀允中篆額。碑文俱亡。
訶羅神碑記宋苾蒭慧遠撰，釋蘊常書。碑文俱亡。
佛隴記宋龍圖閣直學士葉清臣撰。碑文俱亡。
國清三隱堂記宋禹穴沙門志南撰。碑文俱亡。
石梁羅漢聖跡記宋縣令太史章撰。碑文俱亡。
送金銀錢還潭記宋守俞建撰。碑亡，文入本志。
伫真亭記宋之瑞撰。碑亡，文入本志。
導元院記秘書校書郎張仁穎撰，仙都山道士葉璚秀書。碑文俱亡。
曇華亭記僧法照撰。碑亡，文入本志。
石橋寺碑宋嚴首座撰。碑文俱亡。
記人說生前事宋王十朋撰。舊碑亡，明都御史吳時來重刻。在曇華亭。文入本志。
應心泉記宋賀允中撰。碑亡，文入本志。
萬年覽眾亭記宋福建轉運副使賀允中撰。碑文俱亡。
萬年寺塗田記宋大理少卿宋之瑞撰，提舉浙東常平倉黃唐書。碑文俱亡。
金文藏院記宋邑令鄭至道撰，縣尉鄭儀書。碑文俱亡。
國清千門塗田記宋劉潮撰。文入本志，碑近仆斷。
劉阮洞記宋鄭至道撰。碑亡，文入本志。
飛泉石記宋余亨記集，米南宮書。碑在慈聖寺，文入本志。
廣嚴寺記宋苾蒭有嚴撰，則休書，縣令吳師正篆額。碑文俱亡。
無相院記宋禮部員外郎楊傑撰，禮部郎中博陵崔度書，主客郎中河南鞠承之篆額。碑文俱亡。
大智寺記宋僧法殊撰。碑存，文入本志。
淨慧寺記并〈轉輪藏記贊〉，俱宋承議郎致仕韓韶撰，尚書金部員外郎韓昭書。碑文俱亡。
福田莊記宋丁可撰。碑亡，文入本志。
智者塔鉢盂記通判台州賈廷佐撰。碑文俱亡。
重建法輪真一宮記元學士虞集撰。碑文俱亡。
娑羅軒記元僧梵琦撰。碑亡，文入本志。
無見禪師塔銘元曇噩撰。在華頂。文存本志。
九天僕射祠記郡倅李彙撰，姑蘇丁椿書。碑文俱亡。
祀夷齊碑記郡守張廷臣撰。碑文俱亡。
夷齊碑頌在桐柏宮。
重建桐柏山門記國初道士吳彥欽撰。碑文俱亡。
鴻蒙先生草菴銘□□□□□□□□
□三真人香火記□□□□□□□□□□
寒石山二仙示現記□□□□□□□□□□
明妙峯覺法師塔銘在高明寺側，翰林院編修馮夢禎撰文，禮科都給事中王士性書丹，禮部儀制司主事屠隆篆額。文入本志。
象先清法師塔銘在慈雲寺側，袁兵憲黄撰。文入本志。
易菴通法師塔銘吏部尚書陸光祖撰文，禮科給事中王士昌題額，刑部清吏司員外郎劉啟元書丹。
重建國清禪寺記邑侯王孫熙撰文，河南左布政王士奇題額，禮科給事中王士昌書丹，刑部清吏司員外郎劉啟元立石。

異產考第十九

[異產考序]
夫五方之土，各異其性；五土之產，各殊其物。國之所本，民之所天，《禹貢》之所以詳考宜矣。天台土地沙磧，民庶魯朴，所產無嘉物，所出無奇貨，上國之所不取，貴人之所不錄。或有一二，適足標奇佛界，樹異仙鄉，若茯苓、白朮、肥蕨、黃精等物，此又儉歲之膏梁，山林之府庫也。然以之贍家，則日富而歲貧；以之養生，則神王而氣固。天台異產，如此而已。餘物雖眾，又烏足書？

食類
黃精按《本草》云：「黃精君，味甘氣平，無毒。主補中益氣，安五臟，益脾胃，潤心肺，除風濕，補五勞七傷。久服輕身，延年不饑，耐寒暑。」稽康曰：「聞道人遺言，餌朮黃精，能令人久壽。」《博物志》云：「藥物有大毒，不可入口鼻耳目者，即殺人，一曰鈞吻。」盧氏註曰：「陰精、黃精不相連，根苗獨生者是也。」又曰：「鈞吻草與荇華相似，採者宜辯之。」
青精飯陶隱居《登真訣》載：「太極真人青精乾石飢飯。」注云：「以南燭草木煮汁，漬米為之。」《真誥》云：「有道士鄧伯元者，授青精石飯之法。」《上元寶經》云：「子服草木，王氣與神通；子食青燭之津，命不復殞。」
五芝許邁云：「天台臨海，山多有仙人芝草。」《耳目記》亦云：「赤城山頂，有青芝二根。」《天台賦》云：「五芝含秀而晨敷。」注云：「赤芝、黃芝、白芝、黑芝、紫芝也，又有六芝。」《神農經》曰：「上藥養命，謂玉石之練形，六芝之延年。」
朮草《吳氏本草》曰：「朮，一名山連，一名山介，一名天蘇，一名山姜。有倉白兩種，台山皆有之。」曰：「朮有家者，然不及野朮為佳。」《抱朴子內篇》曰：「南陽文氏，其先祖漢中人，值亂逃華山中，饑困欲死。有二人教之食朮，遂不饑。數十年乃還鄉里，顏色更少，氣力轉勝，故朮一名山精。」《神農經》曰：「必欲長生，常服山精。」《異術記》曰：「朮草者，山之精也。結陰陽之精氣，服之令人長生，絕穀致神仙。」余謂蒼白二朮皆可服餌，蒼朮味苦而効速，白朮味甘而効遲。
菖蒲《春秋運斗樞》曰：「玉衡星散為菖蒲。」《孝經援神記》云：「菖蒲益聰。」《吳氏本草》曰：「菖蒲，一名元韭，一名昌陽。」《神仙傳》曰：「漢武帝上嵩山，忽見有仙人，長二丈，耳出頭下垂肩。帝禮而問之，仙人曰：『吾九疑人也，聞中嶽有石上菖蒲，一寸九節，食之可以長生，故來採之。』忽然不見。帝對侍臣曰：『彼非欲服食者，以此諭朕耳。』」《羅浮山記》曰：「羅浮山中菖蒲，一寸十二節。」余居幽溪，每採菖蒲入藥，一寸九節、十二節者至多。其他谿谷，類皆有之。《抱朴子》曰：「韓終服菖蒲三十年，身生綠毛。」
茯苓《抱朴子》云：「任子季食茯苓十八年，玉女從之，能隱能見。」
薯蕷《本草經》曰：「薯蕷，一名山芋。益氣力，長肌肉，除邪氣。久服輕身，耳目聰明，不饑延年。」《湘中記》曰：「永和初有採藥衡山者，道迷糧盡，過息巖下。見一老公，四五年少，相對執書。告之以饑，與其食物如薯蕷，指教所去。六日至家而不復饑。」台山處處有之，藤葉如家植薯藥而小，土人多不知採食。《異苑》曰：「薯蕷入藥，又可服食，野人謂之土藷。若欲掘之，嘿然有獲，唱名者便不可得。」有移植者，隨所種之物而像之。
黃獨俗稱毛團，根、子皆可餐。年愈多而根實愈大，不費耕鋤，道人清供也。
蹲鴟即芋也。昔高僧居山，惟種芋三百六十本，日餐其一，不遊人間，因之得道。
蕨粉土名蕨雞，以初生狀如雞拳，故名。苖可煮食，根可為粉。山中之民，每於秋冬間漫山開掘，渟漉為粉，或切素作麫，或蒸炙為餅，皆甘美可口。萬曆己亥，天台失稔，鄉人携妻子入山採蕨度荒者萬餘人，不填溝壑，蕨之功也。
苣勝子即胡麻也，可作飯。昔劉阮誤入桃源，仙女飯以胡麻，即此物也。今山中無此。《智者別傳》云：「師共慧綽種苣拾橡，安貧無戚。」故知必由種植而得。
橡斗子即擇樹子。《莊子》「狙公養猿，朝三暮四」，即此物也。實可為粉，秋末間人人採之。水漬一月，晒乾，去其殼；復漬月餘，然後磨，濾去滓，水渟成粉。山中有此，足稱佳品。或云可愈痢疾。
山栗山中人稱羅漢果。樹不高，四五尺，遍山皆是枝葉。花果同於家栗，但大小為異耳，然香脆有勝於大栗也。秋間善探者，日可斗許。或以之易米，或曝作乾糧，亦山居之佳品也。
孟菜處處有之，華頂最多。有油菜孟、火棍孟、犂頭孟、藤孟。山中僧俗每於二三月間，競採為乾。清涼無毒，可愈痢疾，多食不傷胃。苦行沙門每賴此以當煮石之供。
茶陸羽《茶經》稱：「生赤城山者與歙同。」桑莊《茹芝讀譜》云：「天台茶有三品，紫凝、魏嶺、小溪是也。」今諸處並無出產，而土人所需多來自西坑、東陽、黃坑等處。石橋諸山近亦種茶，味甚清甘，不讓他郡。蓋出自名山雲霧中，宜其多液而全厚也。但山中多寒，萌發較遲。兼之做法不嘉，以此不得取勝；然所產不多，足供山居而已。
泉陸鴻漸《茶經》以天台瀑布泉為天下第十三水。余嘗試飲，比余幽溪蒙泉殊劣。余疑鴻漸但得至瀑布泉耳，苟遍歷台山，當不取金山為第一也。

木類
菩提樹舊惟東峁有之。相傳謂西天梵僧遊化於此，人得飯之，乃遺報此種。今山寺頗皆接得。樹如柿，花亦大同。未結蘂先，乃別抽一葉，長指半許，闊兩指，色白而光閏。乃結蘂於葉下，日則覆子以蔽穢，夜則捧子以承露。秋社後，取子為珠，十百中必有一二如羅漢者，謂之佛頭。他處所產則無之。若西天佛菩提樹，智藥三藏移植於廣州光孝寺者，其樹不花不實，經冬不凋。葉之筋脉細緻如絹，廣人每用此為燈、為花、為蟬蟲之翼，則與此大不相類。余謂樹無定名，以實建名。菩提，梵語，此稱為覺。佛於樹下得成正覺，故稱樹為菩提。今以此珠令人念佛。佛稱為覺，所念既覺，念者亦覺，成不二覺，即大菩提，樹稱菩提宜矣。又《校量數珠功德經》，佛明言菩提子比槵子蓮子等功德最多，則菩提有子明矣。
琪樹李紳詩云：「石橋峯上棲玄鶴，碧澗巖邊蔭羽人；水葉萬條垂碧實，玉珠千日保青春。月中泣露應同色，澗底浸雲尚有塵；徒使伏根成琥珀，不知松老化龍鱗。」自注云：「垂條如弱柳，結子如碧珠，三年子乃一熟。每嵗生者，相續一年者綠，二年者碧，三年者紅。綴條上璀錯相間。孫興公賦所謂『琪樹璀璨而垂珠』是也。」則李善注謂「仙都所產」，正指桐柏、石橋等處也。
金松按唐李德裕賦序云：「於顏太師猶子舊宅，覩奇木，枝似檉松，葉如瞿麥，訪其名，曰『金松』。得於台嶺，故為之賦。」其略云：「風入葉而成韻，露垂柯而流液；含春藹而葱菁，映夕陽而的礫。疑翠羽之羣翔，笑金潭之旁射；亦猶處子在於隱淪，奇材遺於山澤。」
羅漢蒼翠可愛，葉如翦刻，狀如綠玉，結實如羅漢，故名。
怪松在資福寺。大數圍，高不四五尺。枝葉翱翔於水面，狀如舞鳳。根株盤屈於巖畔，形類盤龍。櫻寧子以「盤龍舞鳳」顏之，陸龜蒙〈怪松圖讚〉即此也。余於萬曆壬辰特往觀之，癸巳七月即為溪水摧壞。然台山宜松，佳者致多。今真覺寺後，覆智者大師塔坎者不下數百年，偃蹇如虬龍，亦可愛也。又石橋舊多古松，故風景愈佳，近為俗品所殺。唐人詩云：「畫松一似真松樹，待我尋思記得無？曾向天台山上過，石橋東畔第三株。」可想見也。

杖類
萬歲藤土名倒掛剌。可作杖，近年須索者多，難得佳者。
方竹生南山，北山無此種。
佛面竹北山間有佳者。可作杖，不堪他用，故植之者寡。

花類
娑羅樹花一名鶴翎，出華頂峯。以多經風霜，樹不高大。樹數百枝，枝十餘頭，頭六七葉，經冬不凋。花如芍藥，香如茉莉。按〈蜀都賦〉，雅州瓦屋山產娑羅，花有五色，照映山谷，與此相類。
杜鵑台山致多。山澗邊有高一二丈者，惟紫色者極高。有四、五色，白者蓋寡。
山礬一名鄭花，台山處處有之。黃山谷云：「江南山野中，有一種小白花，木高數尺，春開極香，野人謂之鄭花。王荊公嘗欲作詩，而陋其名，予請名曰『山礬』。野人採鄭葉以染黃，不借礬而成色，故名曰『山礬』。又名『瑒花』，又名『玉蘂花』。」《高齋詩話》云：「唐人王建〈題唐昌觀玉蘂花〉詩云：『一樹瓏鬆玉刻成，飄廊點地色輕輕；女冠夜覓香來處，唯見堦前碎月明。』」今瑒花即玉蘂花，蓋瑒，玉名，取其白耳。
蘭蕙一幹一花，正月開者蘭，香清而雅。一幹五七花，三四月開者蕙，香濃而濁。又有葉闊如建蘭者，一幹而五七花，開於秋間，故知建蘭亦蕙也。黃山谷以蘭比君子，蕙比士大夫，概山林十蕙而一蘭也。《離騷》曰：「既滋蘭之九畹，又植蕙之百畝。」是知楚人賤蕙而貴蘭矣。
玉蘭台山處處有之，其樹有合抱者，土人謂之望春花。開時香滿山谷。
山海棠土人謂之紅棠梨，有紅梨。樹大者花開如紅梅、紅杏。

草屬
觀音草生山巖中，以盆盛清水沙石植之則青，著泥則萎。夏赤城詩云：「西來小草異嵩逢，天地生時別有工；怪見著根泥土上，只須水石養青藂。」
長生草即仙人指甲蘭，素花多香，生山巖及古樹中。取而空懸，曝之以日，經年不槁。王右丞詩云：「老根那復古春色，能住虛空自發生。」
生卷柏生石上，土人謂之萬年松。曝之葉卷，得水葉舒。雖藏於箱篋，經年猶有生意。
仙掌生石壁上，如人掌。

獸屬
仙鹿高五尺，逐則跽而請命。
青羊虞洪嘗見於紫凝山。
岐尾獸傅弘業宰天台，有人獵得一物，如豕仰鼻，長尾有岐，謂之怪。傅識之曰：「雖非怪，天雨則懸於樹，以尾塞其鼻。」後驗之。見《葆光志》。
仙鼠即服翼。在山孔中食諸乳石。其大如鳩鵲者。《仙經》所謂「玉芝」是也。
麋鹿相依道人，有同家畜。
虎、豹、豺、狼此為惡獸，獨台山有之而不惡，非以聖仙異境而異物馴化耶？
猿台山有猿而無猴。猴性輕躁，喜犯苗稼。山居無此物，亦萬安之福也。《天台游考》云：「金絲猿隱石梁間，見者必大貴。」
松鼠、栗鼠松鼠尾小，栗鼠尾大。余幽溪果木豐饒，是物至夥。辰午飼以生飯，皆不失期而至。
猩猩雖有，不常見人。隆慶間，有僧結茅於華頂峯，四壁陡立。雪夜跏趺擁爐，是物來附火。僧故怡然不屑，而是物亦相望於海翁，向曉乃去。後不復至。

禽屬
念佛鳥聲喚「阿彌陀佛」。
搗藥鳥以其音丁當似之。
金雀石梁方廣梵唄方作，先有金色鳥飛翔林石。
飛生鳥即五技鼠。狀類鴟，大於鵝。紫毛，夜飛，人多以為怪。藏其皮，臨產者持之則易娩胎，故列之土貢。
天雞產桃都，李謫仙詩「空中聞天雞」是也。
畫眉、黃頭、黃鶯、竹雞、布穀、杜鵑、百舌、百勞、鵜鶘山中鳥屬無慮百種，惟是數鳥音聲頗佳，空谷無人之境，足當一部鼓吹。

藥屬
昔劉阮因採藥誤入桃源，則台山產藥其來舊矣。然所產藥品實不止此，今取及耳目者列之，亦居山者養生之一助也。
百藥祖、黃寮郎、崔風便、石南藤、含藤清風藤、耆婆藤、天壽藤、百稜藤、紫葛、千里急、烏藥右十二品，按《本草》皆出天台。先朝廷常取清風藤，無有識者。後於臨海山中得之，蓋「天台」乃六邑之總名。
天南星、枳殻、玄參、天門冬、何首烏、蛇牀子、無名異、牽牛、五味子、五倍子、覆盆子、龍膽草、瞿麥、香附子、骨碎補、山茨菰、桑白皮、枳實、麥門冬、桑寄生、山查子、五加皮、蓖麻、威靈仙、金銀花、車前子、草決明、桔梗、瓜蔞子、天花粉、仙遺糧、薏苡仁、茵陳馬蘭、柴胡、薄荷、大黃、常山、台芎、百合、貝母、莞花、巴戟、連翹、杏仁、蟬蛻、黃連、茯苓、芍藥、茱萸、地黃、草薢、苦參、沙參、細辛、草烏、仙茅、根子、枸杞、白芷、卷柏、半夏、陳皮、蒼耳、蒼蒲、葶藶、狶薟、黃精、白朮、花椒、前胡、獨活、良姜、金線重樓。

石類
石連理木產消山，皮日休〈送從勉游天台〉詩「行過石樹凍無煙」是也。
圖書石、硯石《圖經》云：石之丹者如霞，青者如黛。然求其美者不可得，惟寶花山所出者可為圖書，潢水山所出僅可為硯而已。

天童寺德清和尚助洋十二元
般若寺妙樹和尚助洋十二元
延慶寺一峯和尚助洋一十元
龍樹庵守林和尚助洋六元
迴龍寺修楞和尚助洋六元
迎恩堂梅春法師助英洋四元
七塔寺達光法師助英洋四元
昭慶寺省徹和尚助英洋四元
國清寺光月和尚助英洋三元

光緒十九年陽月佛隴日種敏曦謹募
信受法師　諦愿法師　宗量法師
諦閑法師　文權法師　慶雲法師
滄量法師　榮祥法師　了塵法師
成光法師　文清法師　各助洋二元

輝壽法師　見法法師　則禪法師
道通法師　各助洋一元

光緒十九年陽月天台佛隴敏曦識

天台山方外志卷第十三終

天台山方外志卷第十四

文章考第二十

[文章考序]
文章，載道之器也。道有世間、出世間，文亦因之。今之所志，既因山以明道，故凡台之文獻有繫於佛道必取之。然達人大觀，山亦道也，道亦山也，即台之文獻有繫於名山亦必取之。上自帝王，下至士庶，始於勑命，終於詩頌，以類而聚，共若干篇，雖殘編斷簡，亦事搜輯，不欲遺前人述作之美也。

勑

陳宣帝留智者大師勅
京師三藏雖弘，皆一途偏顯，兼之者寡。朕聞瓦官濟濟，深用慰懷；宜停訓物，豈遑獨善？一二曹義達口，具得朕意也。四月一日，臣景歷。

宣帝割始豐縣調勅
智顗禪師，佛法雄傑，時匠所宗；訓兼道俗，國之望也。宜割始豐縣調，以充眾費；蠲兩戶民，用供薪水。主者施行。大建九年二月六日，臣景歷。

宣帝給寺名勅
具左僕射徐陵啟，智顗禪師創立天台，宴坐名嶽，宜號修禪寺也。大建十年五月一日，臣景歷。

少主迎智者大師勅
春寒，道體何如？宴坐經行無乃為弊。都下法事恆興，希相助弘闡。今遣宣傳左右趙君卿迎接，遲能即出也。至德三年正月十一日，臣徵神筆，一二君卿口具，便望相見在促。

少主第二勅
得使人趙君卿啟，并省來答，表志存林野，兼有疾病，願停山寺，不欲出都，不具一二。巖壑高深，乃幽人之節；佛法示現，未必如此。且京師甚有醫藥，在疾彌是所宜。故遣前主書朱宙迎接，想便隨出都，唯遲法流不滯，會言在近。二月八日，臣徵神筆，朱宙口述一二。

少主第三勅
前雖遣使，殊未委悉。意存三寶，故有相迎。今復遣龍宮寺道昇，並令面陳一二也。二月二十八日，臣徵。

少主命東陽州剌史永陽王敦諭勅
聞王在州迎顗禪師大弘法事，甚會朕心。今迎出都，王宜敦諭，申朕意也。正月十日，臣徵。

少主迎候智者大師路次迎陵勅
近得永陽王啟，知禪師遂能屈德，隨朕使出都，甚有欣遲。當稍次近，路涉險道，殊足為勞。今遣勅左右黃吉寶迎候，但未知欲安止何寺？想示使人，仍令前還，即勒所由料理房舍也。遲近會言，此未委悉。三月二十四日，臣徵。

智者大師至開陽門，舍人陳建宗宣口勅
禪師舟渚日久，固勞道德。今遣主書陳建宗齎輿往，必希上至敬寺。三月二十六日。

在至敬寺宣口勅
仰延略成勞動，但禪靜必依空閑。令葺靈耀寺，權充宴坐。勅主書羅闡相送。四月。

在靈耀寺請講經口勅
護國之力，莫過敷演。仰屈於太極殿，開《大智度論》題，還寺就講。今遣舍人施文慶往，論相開法施也。

在靈耀寺施物，主書羅闡宣口勅
初勅，不許讓扶月供云：「扶月薄少，無所致讓。受已捨施，彌會功德之心。」又不許讓嚫衣服云：「法施無盡，財物有竭，所送不多，忘懷納受。九月二十四日。」

請講《仁王經》，羅闡宣口勅
國家一年舊有《仁王》兩集，仰屈於太極殿開講，法式處分一聽指撝。今遣主書羅闡取意。

請於光宅寺講《仁王經》口勅
今欲於寺捨身，僧得大施。敬屈講《仁王經》日，自欲聽聞。今遣後閣舍人李善慶往，遲知一二。

治光宅寺勅
光宅，是梁武龍潛之地，不整處多。今勅繕量，隨由就功一二，羅闡取來意。

隋高祖文皇帝勅
敬問光宅寺智顗禪師：朕於佛教，敬信情重。往者周武之時，毀壞佛法；發心立願，必許護持。及受命於天，仍即興復，仰憑神力，法輪重轉，十方眾生，俱獲利益。比以有陳虐亂，殘暴東南，百姓勞役，不勝其苦，故命將出師，為民除害。吳越之地，今得廓清，道俗乂安，深稱朕意。朕尊崇正法，救濟蒼生，欲令福田永存，津梁無極。師既已離世網，修己化人，必希獎進僧伍，固守禁戒，使見者欽服，聞即生喜，方副大道之心，是為出家之業。若身從道服，心染俗塵，非直含生之類無所歸依，抑恐妙法之門更來謗讟。宜相勸勵，以同朕心。春日漸暄，道體如宜也。

文皇帝給荊州玉泉寺額勅
皇帝敬問修禪寺智顗禪師：省書具至意。孟秋餘熱，道體何如？熏修禪悅，有以怡慰。所須寺名額，今依來請。智邃師還，指宣往意。開皇十三年七月二十三日。

隋煬帝與天台寺沙門智越法師等勅
皇帝敬問括州臨海縣天台寺沙門智越法師等：餘寒，道體如宜也？僧使智璪至，得書具意。大業元年正月十三日，柱國內史令莒國公臣未上，都督兼內史侍郎虞世基，兼內史舍人臣封德彝。
又舍人封德彝宣勅僧使智璪云：「師能如此遠來，在道寒苦。好去，還寺宣朕意，向大眾好行道，勿損先師風望。」
又右僕射蘇威宣勅，賜天台寺物五百段，至楊州庫參軍向德元，送物到寺。

煬帝問天台僧使智璪法師口勅
九月十九日，僧使智璪於楚州華林園通起居表，通事舍人李大方宣勅云：「師能如許遠來，在路辛苦。至楊州與師相見。」
九月二十六日，共諸州僧使引對大牙殿前，邳國公蘇威宣勅云：「和南師等。漸冷，師等各堪行道？弟子巡撫舊住師等，故能來相覓。師等好去。」
十一月二十日，舍人李大方引入殿，口勅云：「師上座坐。」坐訖，黃門侍郎張衡宣勅云：「師等是先師之寺僧，眾和合不？相諍競是非不？」璪欲起對，敕云：「師坐，師坐，勿起。」璪對云：「門人一眾，掃灑先師之寺，上下和如水乳，盡此一生奉國行道，不敢有競是非，常以寒心戰懼。」敕云：「好。」張衡又宣敕云：「師等既是先師之寺，行道與諸處同？為當有異？」對云：「先師之法與諸寺有異。六時行道，四時坐禪，處別行異。道場常以行法奉為至尊。」勅旨云：「大好，大好。」張衡又宣勅云：「師等既是行道之眾，勿容受北僧及外客僧，乃至私度出家，冒死相替，頻多假偽，並不容受。」對云：「天台一寺即是天之所覆，寺立常規，不敢容外邑客僧，乃至私度以生代死。」勅云：「好。」張衡又宣勅云：「弟子為先師度四十九人出家，停寺受業，紹繼於後。師可檢校有道心者，必須係籍人，非私度者。」對云：「爾。」張衡又宣勅云：「爾後更開先師龕不？」對云：「仁壽元年奉勅開竟，爾後更不敢開。」勅旨云：「知。」張衡又宣勅云：「師還寺，不更開先師龕，必當大異。」對云：「爾。」勅旨云：「弟子欲為先師造碑，先師有若為行狀？」對云：「先師從生以來，訖至無常，其間靈異非止一條，並是弟子灌頂記錄為行狀一卷。由在山內，未敢啟。」勅云：「大好，大好。弟子正欲為先師造碑，師等可即將隨使人出。」對云：「爾。」張衡又宣勅云：「問：灌頂師何在？」對云：「灌頂師在寺，本應出奉參見，為患痢四十餘日，不堪在道。」敕云：「好。」張衡又宣敕云：「師等僧悉在寺不？勿使名係在寺、身住於外。」對云：「先師在世，有十條制約，名係於寺、身居別處，則不同止。」勅云：「大好，大好。」張衡又宣勅云：「師等房舍有穿漏欹邪不？」對云：「當起寺時，既是春初，竹木並非時節，至今已有穿漏。亦得臨海鎮官人恆檢校修理。」勅云：「好。若未整頓，弟子即勅使人檢校。」對云：「爾。」張衡又宣勅云：「施師物充，師等衣資勿作餘用；欲作功德，亦得須得弟子意。弟子看師與餘有異，供給繼連，必令不斷。勿使寺僧在外多求，損先師之後。」對云：「爾。」張衡又宣勅云：「弟子遣使，送師等還寺，為先師作功德。度人出家竟，可開師龕，必當大異。可急去，功德竟，師等即隨使人出。」對云：「爾。」璪等起辭，勅云：「弟子已答，大眾書竟。」對云：「爾。」辭去。

煬帝與國清寺沙門智越法師等勅
皇帝敬問括州國清寺沙門智越法師等：僧使智璪至，得書具至懷。天台福地，實為勝境，所以敬為智者建立伽藍。法緣既深，尊師義重，欲使宗匠遺範奉而弗墜，菩薩淨業久而彌新。然則去聖久遠，學徒陵替，規求利養，不斷俗緣，滋味甘腴，違犯戒律，此乃增長罪垢，豈謂福田？師等離有為法，求無上道，棄捨諸漏，鑑在雅懷，猶須獎訓未學修淨行，俾夫法門等侶咸歸和合，諸佛禁戒畢竟遵行。又比寺嘉應，事表先覺，既理由冥感，即號國清寺。并有施物，用伸隨喜。冬序甚寒，道體清豫。朕巡省風俗，爰屆江都，瞻望山川，載伸勞想。故遣兼通事舍人盧政力往，指此，不多具。

答百司上表稱賀口勅
勅語諸公云：「智者是我菩薩戒師，先多靈異，恆語我言，必若得道。得道之後，擁護國土，利益蒼生。入於涅槃，坐於石室，容範不變。我於仁壽元年遣張乾威往看，儼然如舊。昨更令盧政力往，親開龕門，閉塞無有聞迹，遂不見靈體。既以變化，得道非虛。擁護利益之言，必應無爽。今有行狀一卷，諸公等共觀之。諸州考使各寫一通，還所部流布。」已上諸勅，具載《國清百錄》。

唐睿宗賜司馬承禎置觀勅
勅台州始豐縣界天台山廢桐柏宮墓一所。自吳赤烏二年葛仙翁已來，至於國初，學道壇宇連接者十餘所。如聞，始豐縣人毀壞壇場，砍伐松竹、耕種及作墳墓。於此觸犯，家口死亡，不敢居住，於是出賣。宜令州縣准地畝數酬價，仍置一小觀，還其舊額。更於當州取道士三五人，選擇精進行業者，并聽將侍者供養。仍令州縣與司馬煉師相知，於天台山中辟封內四十里，為禽獸草木長生之福庭，禁斷採捕者。景雲二年十月七日。《縣志》

宋仁宗皇帝供施石梁橋五百應真勅
詔曰：「朕荷祖宗之休，丕承洪業，未嘗不虛懷逸士、昃席幽人。雅聞天台之石橋，近接四明之雪竇。智覺之遺風具在，應真之靈迹儼存，慨想名山，載形夢寐。今遣內使張履信賫沉香山子一座、龍茶二百觔、銀五百兩、御衣一襲，表朕崇重之意。景祐四年。」《佛法金湯》

理宗皇帝封靈澤孚濟侯勅
台州天台縣廣袤，山靈澤侯。蒼山之下，聚雨九淵、鼓膚寸之雲而能濟一方者，爾龍神之所宮乎？鄉人有禱必應，悉具靈蹟以聞，宜加侯封，以侈神貺，可特封「靈澤孚濟侯」。奉勅如右，牒到奉行。景定四年七月二十七日。《縣志》

大明今上賜天台萬年寺藏經勅
皇帝勅諭天台萬年寺住持及僧眾人等：朕惟佛氏之教具在經典，用以化導善類，覺悟羣迷，於護國佑民，不為無助。兹者聖母慈聖宣文明肅皇太后，命工刊印，續入藏經四十一凾，并舊刻藏經六百三十七凾，通行頒布本寺。爾等務須莊嚴持誦，尊奉珍藏。不許諸色人等妄行褻玩，致有遺失損壞。特賜護持，以垂永久。欽哉，故諭。萬曆十四年九月四日。

今上賜天台國清寺藏經勅
勅諭天台山浙江台州府天台縣國清寺住持及僧眾人等：朕發誠心，印造佛大藏經，頒施在京及天下名山寺院供奉，經首護勅諭其由。爾住持及僧眾人等，務要虔潔供安，朝夕禮誦，保安眇躬康泰，宮壼肅清；懺已往愆尤，祈無彊福壽；民安國泰，天下太平。俾四海八方同歸仁慈善教，朕成恭己無為之治道焉。今特差漢經廠闍黎、御馬監太監党禮，齎請前去彼處供安，各宜仰體知悉。欽哉，故諭。萬曆二十八年三月十七日。

天台山方外志卷十四終

天台山方外志卷第十五

[文章考]

書

陳

左僕射徐陵啟智者大師書
《國清百錄》云，陳左僕射徐陵上大師書最多，門人競將去，追尋止得三紙。
其一曰：陵和南。昨預沈儀同法席，餐奉甘露。無畏之吼，眾咸歸伏；燃正法炬，朗諸未悟。自慶餘年得逢妙說，尋事諮展，此不申心。謹和南。
其二曰：陵和南。注仰之心，難可敷具。拔公至，蒙三月二十日旨，用慰積歲傾心。麥冷，體中何如？願一日康勝，山中春夏無餘惱耳。遲復存旨，弟子二三年來，溘然老至，眼耳聾闇，心氣昏塞，故非復在人。兼去歲第六兒夭喪，痛苦成疾。由未除愈，適今月中又有哀故。頻歲如此，窮慮轉深，自念餘生無復能幾，無由禮接，係仰何言。敬重！璪公今還，白書不次。弟子徐陵和南。
其三曰：陵和南。放生星聞公家極相隨喜事，是拔公口具，謹不多諮。唯遲拔公廷出數百里水，全其命根。如此功德，算數無盡。隨喜無量，此不委諮。
又五願上智者大師云：弟子徐陵和南。弟子思出樊籠，無由羽化。既善根微弱，願力莊嚴。一願臨終正念成就，二願不更地獄三途，三願即還人中不高不下處託生，四願童真出家如法奉戒，五願不墮流俗之僧。憑此誓心，以策西暮。今書丹款，仰乞證明。陵和南。

吏部尚書毛喜上智者大師書
其一曰：累年仰系，不易可言。承今夏在石像行道，欣羨無極。又聞欲於天台營道場，當在夏竟耳。學徒遠近歸依者，理應轉多，安心林野，法喜自娛，禪講不輟耳。四十二字門令附，雖留多時，讀竟不解；無因諮訪，為恨轉積。南嶽亦時有信，照禪師在嶽嶺，徒眾不異大師在時。善公於山講釋論，彼亦悒遲望還綱維大法。不者，歸鍾嶺攝山，亦是棲心之處，何必適遠方詣道場？希勿忘京師邊地之人，豈知回向傾心，無時不積。未因接顏色，東望欷懣。敬德信人今返，白書不具。弟子毛喜和南。
弟子諸弟及兒等，悉蒙平安，第二任鄱陽郡，第三為豫章王司馬，第四大延卿，第五入閤度支郎，大兒由在東宮為中書舍人。仰蒙垂顧，大善知識大同學，輒復遠諮。
其二曰：秋色尚熱，道體何如？禪禮無乃損德。弟子老病相仍，湯藥無効，兼不得自閑，轉有困耳。仰承移往佛隴，永恐不復接顏色，悲慨具深。仰惟本以曠濟為業，獨守空巖，更恐違菩薩普被之旨。近與徐丹陽諸善知識共詳量，等是一山，鍾嶺、天台亦何分別？必希善加三思，不滯於彼我。京師彌可師一二因，拔師口具其間，願敬道德。弟子毛喜和南。
其三曰：適奉南嶽信，山眾平安。弟子有答，具述甲乙。後信來當有音外也。今奉寄牋香二片、熏陸香二觔、檳榔三百子。不能得多，示表心，弗責也。弟子毛喜和南。
其四慶講書曰：仰餐其敷說，訓往綽然，道俗嗟味，般若照明，豈是拙辭所能稱述？弟子毛喜和南。

智者大師遺台州鎮將書
台州沿海居民捨放生處，大師遣人表聞金陵，欲求此處永為放生之池。宣帝勅云：「此江若無烏賊珍味，宜依所請，永為福池。」後大隋有國摠使江南收捕海族，臨海鎮將解拔國不諭其旨，謂大師江溪山水放生之處亦在其例，欲盡復民之簄業，兼欲毀國清所樹之碑。故大師以書遺之云：
貧道少懷靜志，願屏囂塵，微悟苦空，得從閑曠。是以去西陜之舊里，將領門徒游憩天台，十有二載。但此山溪接江源，連亘海際，魚捕簄業，交橫塞水，殺戮既多，煮炙無限。非但夭傷物命，有足悲者，亦是公私去來，頻遭沒溺，以此死亡，不可稱數。貧道不惟虛薄，願以拯濟，仍率勵山僧，貨衣資什物，就土民孔玄達等買兹簄業，永作放生之池，變化魚梁，翻成法流之水。故臨海內史計尚兒敬法心重，仍請講說《金光明經》。至〈流水品〉，檀越羊公賀等聞斯妙句，咸捨簄梁，凡五十五所，遂使水陸沾濡，人蟲荷澤。蓋聞雨華滿室，答長者之恩；明珠照夜，報隋侯之德。斯固植妙行於前修，播芳風於末代，福不唐捐，善無虛矣。仍以此事，表白前陳。敕云：「此江若無烏賊珍味，宜依所請，永為福池。」國子監祭酒徐孝克，宿植德本，才地兼美。聞斯積善，請樹高碑，冀此法基與嶽同固，願兹勝業將日月俱全。昔陳氏江東地不過數千里，猶若此慕善忘懷。仰惟皇帝陛下，秉金輪而御八表，握寶鏡以臨萬民，風雨順時，牛馬內向。信以道高堯舜，德邁軒羲，加復躬行十善，等赤子於羣分，自運四弘，摠下生而普濟。且不麑不卵，著自外書，救蟻救魚，聞之內典，豈有富天下而吝惜一江源，恩洽宇內而獨隔數百里，改蓮華之池，興燒煮之業，使軍民恣其傷殺，水陸嬰其酸楚，身首分離，骨肉糜潰。以貧道意度皇帝之心，豈其然乎？但晉王殿下道貫今古，允文允武，二南未足比其功，多材多藝，兩獻無以齊其德，茂績振於山西，英聲馳於江左，管淮海之地，化吳會之民，不以貧道不肖，曲垂禮接。躬非世範，謬荷人師，具述事源，爰降符命，在所恭承，莫敢違越。假令別有嚴使，的奉勅符，毀所樹之碑、復民簄業者，貧道即振錫披衣，擔簦躡履，遠遊京輦，詣闕上書，殞首碎身，以全物命。况今上旨，總使江南收捕海族，而江溪山水不出海魚。披省符文，事不相涉。特由在斯，苟欲是非，毀壞放生，興殘善業。當今太平之世，路不拾遺，若恣軍民收羅採捕，則是奪人現財，公行劫盜。若以至尊欲令軍民豐沃，不許放生者。昔貧道西遊，路經嶽州，剌史王宣武仍結香火，稟受大乘。而彼地民不事農桑，專行殺捕之業。學士曇揵請講，遂即停留。一州五縣，咸捨其業，凡一千餘所。以事表臺，降勅開許。自是嶽州頓降祥瑞，使君宣武旌賞倍常。至尊神智高明，有感皆應，豈容為軍民口味，奪人善業？縣尉此啟，恐成僻見。且江溪狹小，不及嶽州一基之地，又止有雜魚，本無海族。至尊以晉王殿下有文武奇才，故徧加委任。江南諸州，事無大小，皆由決判。今若不得注言，王教不聽者，則是是非由於縣，裁斷不關晉王。如此之言，豈可聞於王耳？且大王親有符旨，開許放生，何容在所私行壅遏？貧道辭還幽谷，有二因緣：一為大王功德，治葺舊寺；二為按行江溪，修營福會。共諸檀越，遠建菩提，爰被存亡莊嚴。永願一人有慶，保盤石之基；使十千之魚，恣相望之樂。貧道至止已久，頻荷優任，供給資須。人功影響，每思往彼，未展來遊。逖聽所聞，頗傳惠化。境有三異之德，民謠五袴之歌。餐味高風，誠深隨喜。但君臨稍畢，旋反非賒。唯希善始令終，以全佳譽；攀轅臥轍，無愧昔賢。貧道反覆九思，徘徊三省：北方人士，壽長有福，豈非慈心少害，感此妙齡？東海民庶，多夭殤漁獵，所以短命貧窶。乃是世間現見，可為鑑誡者也。今若斷三皈之命，養五陰之身，斯則廢淨土之花業，起無邊之重過。事既反常，恐非養生之術。餘州鎮防，不邊江海，既處高源，採捕無地，未聞亡身他境、帶病還鄉，豈復必須水族以資身命？直令採捕，尚乃非宜，况有毀他放生，以給軍士？明府在鎮清嚴，遠近稱歎，一錢不納，一犢方留。噲參養鵠，卒獲寶珠；孔愉放龜，終佩金印。檀越若不逆晉王符旨，不乖貧道之言，則是再灑法流，奉宣帝道。有德必酬，無善不報，玉佩彫弓，不求自至，金印紫綬，應念便來。今遣弟子普明齎舊事往簡，但明府摠此邦之政務，執一鎮之兵機，有教必行，如風靡草。願以貧道此書，宣示百姓，訓誨軍民，使遵九言之教，無為始禍，改十惡之心，永符元吉。事事信人口具，不復委陳。智某白。
書去之後，其事遂寢。

永陽王上智者大師書
其一曰：秋氣淒冷，願安樂行耳。弟子寡末，未能治道。願欲延屈，方憑開道。今遣左右陳文強往，悉其一二。弟子陳伯智和南，八月十日。
二曰：弟子少奉正真，長而彌篤。州中事隙，時得用心。但至止以來，實有欽睠。前書要師出鎮講說，未辱還告，良以鬱陶。伫聽之情不忘瞬息，重遣今信必望翻然，學徒多少並存希帶。故前有白，尋勒人船，所遲來儀，會言在促。弟子陳伯智和南。
三曰：使人山返，仰具高懷，域誠不果，更深為限。本知山水得性，為物忘懷，復須安忍。今遣迎接，伫望光臨。弟子陳伯智和南。

隋

秦孝王請智者大師住安州方等寺書
一曰：冬暮寒切，道體何如？法務勤辛，有以勞悆。安州方等寺奉為皇帝修立，屈法師向彼行道，甚不可言。已令所司發遣供給，願以熏修為懷，不憚利涉也。道深敬德，遣白不具。弟子楊俊和南，十二月十七日。
二曰：傾仰每深。甚熱，禪師道體何如？修習不乃勞心也。夫由有展，企結良深，願珍德，遣白不具。弟子楊俊和南，五月十九日。奉施沉香等如別，至願檢領。

晉王上智者大師書
初修書云：金風御節，白露調時，道體休和，安樂行不？法師抗志名山，棲心慧定；法門靜悅，戒行熏修。籍甚徽猷，久承音德。欽風已積，味道為樂。翼託舟航，用披雲霧。故遣使人，往彼延屈。希能輕舉，以沃虛衿。伫望來儀，不乖眷意也。弟子楊廣和南。
又治禪眾寺書云：深具謙悒之旨，但高人遊處，觸地自安，然法宇僧房須盡嚴整。經云，四事供養，一不可缺。已勒有司修葺，願忘懷受施也。弟子楊廣和南。」

晉王請留智者大師書
初書云：弟子總持和南。爰逮來誨，須往荊楚；辭致首尾，仰具高懷。但秪稟淨戒，事成甫爾；宿昔凝滯，匪遑諮決。闍梨和尚，經稱勝田。種子雖投，嘉禾未植。方用心形，永伸供養。庶憑善誘，日灑塵勞。凡厥共緣，依止有地。斯亦舟航兼運，利益弘多。如來化道，何必止還天竺？菩薩亦變，本無定方。深願坦然，以虛受物。遲延展禮，面當諮遜。謹和南。
又開府柳顧言宣口教云：智者為當長去，更有還期？弟子意不欲相去遼遠。脫能旋迴，不敢停留。鎮下近山，隨樂住止。又欲奉留，待二月十八日，同度延陵鎮，仍共至棲霞履行，於彼送別。
王重留書云：弟子總持和南。逮旨須取明，二日垂別，修復未周，便深傾欷。弟子前昨晝夜，熟更惟忖。智者至止以來，未經一夏；兼荊潭路遠，安居將促。江波浩蕩，行程難期。既去此處，又不至前所；半途結夏，投止亦難。又案經律，一夏供養僧，福田無量，况乎師道及大眾力？凡夫淺薄，本資勝緣；菩薩大慈，須受應供。暮春行謝，首夏向臻。九旬忽違，四事虛棄。修心與理，於情匪安。今欲仰留，度夏發遣。冀不半途飄露，脫疑邑下喧湫。須依林壑，安居攝山，亦當為便。若法歲將滿，預勒蔣州裝船，南出石頭，西浮彌易。既乘爽節，因得順風。去留之宜，事理咸會。此間彼處，仰聽擇一。意不可盡，辭豈多宣？謹和南，三月一日。

晉王許智者大師行書
弟子摠持和南。復逮今旨，欲遂前心，功德因緣，豈敢違忤？謹遵宿願，即命所司發遣。發日離晨，仰聽詳擇。庶解夏非遠，秋水乘流；賜答不期，必當無爽。用兹歡喜，以蠲悲欷。謹和南。

晉王謝智者大師法門書
弟子摠持和南。奉旨，今日齋竟，即事登舟。睽阻方遙，彌以傾欷。垂示法相，雖文旨淵賾，源本難尋；而教門方便，開悟易益。恭承善誘，永以受持；庶藉津梁，得無退轉。自服膺至道，每沾弘護。將事遵途，復降良藥。沐浴慈被，伏用棲荷。謹和南。

晉王遣使往匡山參智者大師書
弟子摠持和南。親信傅仲詵還，逮去月朔告，用慰延結。熱猶熾，願道體休和。仰承經過攝山、鍾岫，寺塔安善，徒眾和肅。仍留二十僧，權停開善。進至匡嶽，結夏安居，東林禪閣還為一寺。峯頂精舍復皆隨喜，敬緣勸發，獲此熏修。用辱身田，方流法雨，金光明福，喜荷彌深。弟子去月十四日始度朱方，風土異宜，流金在節。攝衞多不調適，每有劣然。二十九日來石頭，稍已平復。自江浦違心，馳情彭蠡。以日為歲，無時暫忘。願未解夏前，預整裝束。法歲若滿，即事西浮。彼間酬願，務令在促。非但弟子蔽識，希護周爰深；恐禪慧學徒，咸思鑽仰。宣尼在陳致歎，自衞便歸。屈道紆情，事非為己。今遣主簿王灌，指往祇承。謹和南。

智者大師述匡山寺與晉王求外護書
江州匡山東林寺者，東晉雁門慧遠法師之所創也。遠是彌天釋道安之高足，安是大和尚佛圖澄之弟子。三德相承，如日月星，真佛法樑棟，皆不可思議人也。而遠內閑半滿，外善三玄，德布遐方，聲高霄漢。初詣山足，依止一林，共耶舍禪師頭陀其下，若說若默，修西方觀。末於林右建立伽藍，因以為名「東林」之寺。遠自創般若、佛影二臺，謝靈運穿鑿流池三所，梁孝元搆造重閣，莊嚴寺宇，即日宛然。峯頂寺者，是齊慧景禪師感山人延請，因棲其峯。次梁慧歸在後登躡，方建伽藍。峯有水泉，忽然枯涸。歸燒香呪願，清流盈滿，天降甘露於泥洹。自是以先德名蹤，垂芳不斷；松霞青曠，觸處蕭條；公私往還，莫不歸向。自大化江左，貧道因至彼山，憩泊東林，時遊峯頂，以歲為日，羨𣄹忘勞。然山下伽藍，偏近驛道，行人歸去，頗成混雜。今奉請為兩寺檀越，庶藉影響，眾得安心，禮誦虔誠，用酬洪澤。并乞勒彼所由，永禁公私停泊。沙門某敬白。

晉王答智者大師書
弟子摠持和南。垂誨述江州潯陽廬山東林寺、峯頂寺，須令弟子並為檀越主。山嶺盤秀，下屬江湖，香爐層峯，上虧雲日，仙人之所戾止，隱淪於焉不歸。况乎慧遠法師，勝依結搆；謝客梁元，穿池重閣；景師息心，神應峯頂。智者憩歷，踵武前賢。師嚴道尊，實深隨喜。所恨寡薄，無益將來。庶藉熏修，方證常樂。兼陳二寺偏近驛道，行人往來，頗成混雜。須勒彼州，令去公私使命，不得停止。即付所司，依事頒下。謹和南，三月一日。

晉王與匡山三寺書
極暄，法師道體何如？眾內咸宜也？雁門遠法師四依菩薩，翻飛朔野，棲息南山。自斯以後，名德相繼。智者見令為寺檀越，顧修寡薄，非敢克當。獎導既引，良深隨喜。敬德指此承問。楊廣和南。

晉王與匡山禪閣寺書
春序將謝，道體何如？僧眾清善？匡山佛寺，興自慧遠法師。法師師於彌天道安，安師於佛圖澄。妙德相承，莫之為最。江東龍藏，悉本雁門。雁門上人創迹廬阜，自梁及晉，止有東林。陳晚澆漓，別生禪閣。僧徒好異，豈稱至和？智者爰居，還須合一。想均願海，更無異味。行人將送過，指此相聞。楊廣和南。

晉王與匡山峯頂寺書
暮春暄和，寺眾清勝。禪悅法喜，致足恬懷。爐峯香氣，煙霞共遠。智者經託勝地，為在摠內，令為檀越，誠深隨喜。更追厚愧，善當敬勗。楊廣和南，三月二十一日。

晉王謝答智者大師造玉泉寺書
弟子摠持和南。奉旨，於荊州當陽縣境玉泉山陲，為建伽藍招提行道，圖寫地形，具以賜示。伏以布金徧地，買園建立；奉置三尊，永流萬代。唱誦所不能讚，算數所不能量。孰意輕微，頓蒙創造。循復來旨，爽然失措。既事出神心，理生望表，無容違挋。苟非形迹，即具聞奏，嘉號乃覃。名符天冠道場，聲滿恒沙世界。福報仰歸，遜辭難涉。謹和南。

文皇帝敬問智者大師書
皇帝敬問智顗禪師，省書具至意。孟秋餘熱，道體何如？熏修禪悅，有以怡慰。所須寺名額，今依來請。智邃師還，指宣往意。

晉王遣往荊襄參問智者大師書
弟子摠持和南。東林山寺使至，逮八月八日誨，用慰馳結。仰承已往衡山，至當稍久。法緣若竟，願即沿流。擬在歲陰，必期展覲。弟子渡江還，去月初移新住，多有造次，未善安立。來旨勗以法事，實用慚悚。始於所居外援，建立慧日道場，安置照禪師以下。江陵論法師亦以遠至，於內援建立法雲道場，安置潭州覺禪師已下。即建深善，輒以諮知。仰承相次，為營功德；深荷扶助，難用遠陳。而發此至江州，遂下請僧料，云何能得相資。前施鹽米，其米迴入東林；鹽以上路，盈長之外，乃可別營功德。今山僧返路，行用仰酬。尋別遣使迎延，願預整歸計。江山遼敻，豈盡誠曲？謹和南，十月十日。
次遣書往潭州迎云：弟子摠持和南。歲聿云暮，寒氣殊重；禪悅經行，願常安樂。弟子頃來每多勞疾，但暌覲稍久，唯用傾結。仰度所營功德，已當究竟。今遣左親信，伏逢奉迎。願便事沿流，延遲諮具。謹和南，十一月十五日。
次遣荊州迎書云：弟子摠持和南。暄和，道體勝愈。仰揆衡嶽法事，久當圓滿；江陵功德，復應成就。隨喜之至，難用勝言。弟子今入朝覲，行次陜州；馳仰之誠，與時而積。故遣使人迎候，希便進道。來月下旬，唯遲秪接。路首忽促，豈復委言？謹和南，二月二十二日。
次於長安遣書云：弟子摠持和南。仰違移歲，馳誠載勞。兼事入朝，彌增延屬。武關雖阻，荊近於吳。是以暫停陜州，遣使承接。行人返命，具奉覼縷。非唯年尊疾動，又以結夏安居。理事相推，固須停止。弟子還鎮非久，便願沿流。仰會江都，庶應旦夕。將聖德果，亦復差機。因緣多端，請不勞慮。謹和南，九月十日。
又書云：弟子摠持和南。僧使智邃來，奉五月二日誨，用慰馳結。仰承衡嶽功德圓滿，便致荊巫。履涉虧利，深以傾悚。弟子於江都入朝，至陜關眩瞀，停岐陽，腹內又不調適。去月末還京師，如欲相承，猶自羸薾。未即秪覲，望雲延願珍納。行人今返，辭豈宣具。謹和南。
又書云：弟子摠持和南。垂旨令撰衡嶽禪師碑文。郭有道之無愧辭，高德逾此；陸士衡之披文想質，弟子多慚。即蒙獎成，不無尅勵。邯鄲絕妙，深恐難工。還鎮病瘳，或勉強。循覽行狀，用難思議。佛澄道安，寧復過是？和南。
又謝袈裟啟云：弟子摠持和南。垂賜萬春樹皮袈裟一緣，述是梁武帝時外國唯獻四領，今餘一，而是建初烏瓊法師所披。謹尋菩薩戒稱，所著袈裟皆染使壞色；况復自然嘉樹，妙彩天成。相應之言，無勞外假。萬春表長生之稱，二翼合善譬之辭，永服周旋，恆克布薩。常事半月，豈唯元日？著如來衣，深荷慈愛。謹和南。
又致物啟云：弟子摠持和南。率施（別牒）五彩旛錦、香爐檀等十種，示表微誠，薄伸法貺，尠陋追悚。謹和南。
又在京遣書云：弟子摠持和南。仰違已久，馳係實深。獻歲非遙，傾遲虔禮。暮春屆節，當遣奉候。謹和南，九月二十四日。
又重遣云：弟子摠持和南。適逮近旨，用慰馳情。春暄，願道體康勝。玉泉創立，道場嚴整；禪眾歸集，靜慧日新。隨喜之勝，難以辭諭。弟子始服三石散竟，調息勞心。秋仲歸藩，請夏訖沿下，在於拜覲，差當匪奢，其間珍德。今遣統軍魯子譽往祇承。謹和南。
又從駕東岱於路書云：弟子摠持和南。仲秋轉冷，仰惟道體康勝。弟子即日粗可行，未由虔禮，但增延結。願珍德，敬遣修承。謹和南。
又云：摠持和南。寒氣漸嚴，仰惟康豫，動寂怡神，興居安悅。弟子陪奉鑾駕，旅次長奉。遠憑勝力，行往安隱。瞻言秪覲，庶或匪遙。願珍重，此不宣具。謹和南，十月十九日。
又還藩遣迎書云：弟子摠持和南。獻歲春明，仰惟道體勝豫。禪悅法喜，眾咸集業；功歸有在，悉由明導。敬憶江都，暫欲西上。先致衡嶽，用賽師恩。次往渚宮，以報生處。虔誠此旨，衞送大江。陽子臨流，具申來請。即蒙開許，還至觀濤。年來歲往，寒暑屢變。恭聞功德圓滿，遠難讚述。弟子多幸，生在佛家。過庭所聞，匪直詩禮。轉輪斯奉，實惟旦暮。今者陪扈鑾輪軚，發自京師。言停洛陽，又止歷下。□柴望之禮，本自《虞書》；巡會之聲，盛於姬典。至尊憲章先古，允叶人神。相風指南，奉朝東岱。以正月十九日吉辰，宗事云畢。於時天地載廓，日月增華；休氣神光，燭近被遠。靈芝競吐山谷，連木並秀宮檀。瘖聾矎躄之徒，無醫而自愈；扶老携幼之侶，不謀而同到。臣子殫見，事非虛飾。一物得所，萬里斯應。師資至重，敢不稍聞？弟子從鑾歸藩，即辭行所。夾鍾將末，必屆楊州。今遣奉迎，便願沿下。餘春未盡，必希拜覲。其間珍德，續復秪承。謹和南。

晉王謝智者大師天冠，仍請《淨名義疏》書
摠持和南。前揆菩薩天冠，率爾式之樣，深嫌不工，即用呈簡。爰逮今製，思出神襟。圖比目連，妙逾郢匠，開士五明，此居其一。金剛種智，兹焉標萬。是知因地化佛，不可思議；接引隨方，多能盡達。冠尊於身，端嚴稱首；跪承頂戴，覽鏡徘徊，有飾陋容，增華改觀。弟子多倖，謬稟師資。無量劫來，悉憑開悟。色心無作，觸仰勝緣；度脫舟航，何慮不果？但戒為基址，信實行先。保解毗尼，昔年虔受。身雖悚漏，心護明珠。而定品禪枝，屏散歸靜。猥以凡薄，荷國鎮藩。為子為臣，難虧難怠。豈藉四緣，能入三昧？此非臆斷，實荷誠說。經稱非禪不智，非智不禪；定解相資，能證無漏。又電光斷結，其例甚多；慧解脫人，厥朋不少。即日欲服膺智斷，率先名教；永汎法流，兼同治國。未知底滯，可開花不？師嚴道尊，可降意不？宿世根淺，可發萌不？菩薩應機，可逗時不？若未堪敷化，且暫息緣；如可津梁，便開秘藏。書云「民生在三，事之如一」，况譚釋典，而不從師？今之慊言，備歷素款。成就事重，請棄飾辭。謹和南，六月二十一日。

智者大師辭謝書
爰逮累翰，殷勤至法。匹夫行善，止度一身；仁王行道，含生荷賴。蓋登地菩薩應生大家，所以發心興隆大道，曷可量也？孰可比哉？貧道山僧本懷夙志，於天台舊居，言念無捨。庶因世境安樂，便得寄趾幽林。仰為行道，非唯城邑。近歲謬承人訊，擬迹師資。顧此踈敝，似非時許。况聖澤日隆，復垂今命。省諸庸鄙，靡匪克堪。貧道稟承師教，禪慧頗持；耳去眼流，如華上水。採聽經論，其功既淺；賴荷禪門，憑定修習。比於專學，數論區分；理乃　弗違，業乖至熟。自非如來明達，種智高圓；檀林殊能，誰肯雙揖？况乎去聖滋遠，曉悟甚微；徒欲承恩，懼乖深寄。有招幽譴，兼虧聖德。特願更迴神慮，別俟聖賢。妙果芳因，使無斷絕。經稱「一句染神，歷劫不朽；大智慧海，信為能入」。固知深解大乘，佛法久住，功德易滿，智慧最高；守質抱愚，仰希聽覽，徒伸庸俚，終不自宣。沙門某白。

晉王重請《淨名義疏》書
弟子摠持和南。仰逮還旨，猶乘謙尊。循復久之，怳如自失。共功以學貴承師，事推物論，歷求法界緣，厝心有在。若習《毘曇》，則滯有情著；若修《三論》，又入空過甚。《成實》雖復兼舉，猶帶小乘；《釋論》、《地持》，但通一經之旨。如使次第徧修，僧家尚難盡備，況居俗而欲無崖？當今數論法師，無過此地。但恨不因禪發，多起諍心。達者無違，求那明偈。仰惟厚習善根，非一生得。初乃遊學，俄逢聖境。南嶽禪師，親所記莂。說法第一，無以仰過。照禪師來，具述此事。於時心喜，已域寸誠。智者昔入陳朝，彼國明式；瓦官大集，眾論鋒起。榮公強口，先被折角，兩瓊繼軌，裁獲交綏。忍師讚嘆，唯唱希有。弟子仰延之始，便事勝集。屈登無畏，釋難如流。親所聽聞，眾咸瞻仰。適承前往荊楚講《法華經》，舊學名僧莫不歸服。故知非禪不智，驗乎金口。比聞名僧所說，智者融會，盡有階差。譬若羣流歸乎大海，此之包舉始得佛意。弟子即日而不依請，譬彼彌勒，今當聞誰？唯願未得令得，未度令度；樂說無窮，法施無盡。復使柳顧言稽首虔拜。謹和南。

晉王謝《淨名義疏》書
弟子摠持和南。逮旨送初卷《義疏》，跪承法寶。粗覽綱宗，悉檀內外，耳未曾聞。故知龍樹代佛，不可思議。今所著述，肉眼未覩明暗。謹復研尋，遲比覲接。謹和南。
又柳顧言啟云：弟子柳正善具成就稽首和南。暄和，不審尊體起居何如？伏願禪法喜悅。去歲經蒙一旨，至今保持。奉齎十卷《玄義》往仁壽宮，伏讀八徧，粗疑略盡，細開難除。新治六卷，并入文八軸，為莊染未竟，少日鑽研。大王今遣使人蕭通國參承書意，自當仰簡。頻被顧問，奉答必來。伏願夏竟，便待舟檝。冀此殘生，盡心聽受。懺悔往日懈惰昏沉。啟。（計此應是大師再入天台參問之書）

定海廳隆教寺朗珠和尚助洋二十四元
嘉興府楞嚴寺玉樹和尚助洋二十四元
海甯州華嚴寺功立和尚助洋二十四元
平湖縣福臻寺慶良和尚助洋二十四元
嘉興府□福寺學愚和尚助洋一十四元
杭州府海潮寺性空和尚助洋一十二元
嘉興府精嚴寺願新和尚助洋一十二元
上虞縣旌教寺□□和尚助洋□…□
蘇州府隆慶寺妙濬和尚助英洋六元

光緒十九年至月天台佛隴釋敏曦謹募

天台山方外志卷第十五終

天台山方外志卷第十六

[文章考]

書

[隋]

晉王答智者大師辭歸天台并論荊州諸寺書
弟子摠持和南。荊州玉泉、十住兩寺，近既賜令檢校，今須書及江陵摠管，當勒所由，終聽僧使奢促。弟子仰蒙淨戒，宿世因緣，稍希義理，智波羅蜜。爰降開許，始制義疏，方憑沃答，向入慧門。昔年仰請棲霞，時往觀行，政為密邇，朝發暮到，應可諮決，不異邑居。行道本貴安心，寧勞過往？天台之路，幸願輟情。屈己為人，菩薩有賜，於專契弗敢違。前都不知淨人善心，已墮於僧數，濟度無隔，唯用隨喜。謹和南。七月二十七日。

智者大師與晉王重述天台書
前所諮天台山事，本聽後期，爰逮報示。不然，夙志棲霞，乃言咫尺，非關本誓之心。天台既是寄終之地，所以恆思果遂。每囑弟子，恐命不待期，一旦無常，身充禽鳥，焚燒餘骨，送往天台，願得次生，還棲山谷，修業成辦，乃可利人。但仰赴義門，多慚蒭淺，發心既重，輒課庸微。去聽慈恩，庶無忽促。政言天台營理，本擬十方，安立僧徒，非專為己。昔年修葺，願創伽藍；形可隨緣，香燈難絕。故欲遣修葺，冀憑方便。同途校具，淨人得蒙勝舉。并祈一旨，事並前諮。方乞寺名，屈作檀越。懼多煩沓，未敢同時。處處結緣，功德彌大。玉泉、十住，許垂恩為。唯待教旨，即遣僧使。冀藉光威，三寺遙荷。伽藍未整，功德已圓。仰鬧頻煩，言何能謝？沙門某白。

晉王重答智者大師述天台荊州諸寺書
摠持和南。復垂誨旨，益具仁慈。開士虛懷，隨感必應。本誓願力，何患不果？政言服道日淺，未堪違遠。深憑護念，開示悟入。玉泉、十住，天台本居，仰由勝功，能得建立。方須影響，永至金剛。江陵書及，會稽教下。並勒所司，以時發遣。謹和南。七月二十九日。

晉王與上柱國蘄郡公荊州總管達奚儒書
智者禪師德尊望重，近年紆道，爰授淨戒。今修治彼州十住寺，造立西徂玉泉寺，並見請為檀越。復聞公等多結勝緣，大乘運通，良深隨喜。師今遣僧使志果、法才二人，還就玉泉寺法璨道慧法師、十住寺道臻法師經理，想加心影響，獎成妙業。公私覃福，幽顯同賴。法事遠白，不復暄涼也。楊廣呈。八月二日。

晉王遣使天台參迎智者大師書
摠持和南。麥序氣清，道體和適，福慧莊嚴，與時高勝。弟子至來未久，粗復可行。近頻降兩書，爰垂示功德。玄義刪削，文句入初。其舊維新，從粗至妙。會須披接，方豁煙雲。春律以謝，夏坐方結。敢違經教，涉暑出迎。白露宵團，秋風葉下，必預舟檝，迎近江陽。然仰勞著述，已涉數歲。般若多障，近願成功。日就月將，庶方啟沃。率貢別牒，示表虔誠。在敬無文，仰揆弘亮。其間珍德，續事音語。謹和南。納袈裟十領，龍鬚席二領，須彌氊二領，猶牛酥三瓶，薰陸香一合。
又遣使入天台迎書云：摠持和南。霜氣已緊，蚊熱久袪，方恐洞沍，預取調適。今遣奉迎，祗禮非奢。謹和南。九月二十四日。

智者大師答述度人出家書
切以今月佳辰，菩薩應世；奉為至尊皇后報恩功德，鎔寫靈像，度人出家。現在因緣福業無量，使五沙彌為弟子，輒當恭旨，作說戒師。年歲既小，別須和尚，必選名德為作依止。並賜法衣，即於眾前歡喜頂戴。沙門敬白。七月十九日。

答述放流徒書
開府學士柳顧言宣教，《金光明》行法究竟，如十五月清淨圓滿，恩放流徒，矜免鞭罰。上開府潘惠達、儀同張四娘等，凡四十五人，賜令斟酌。謹即依事伸詳，切以一人出世，多人利益。淳善御俗，仰屬輪王。按此經云：「若犯王法，繫縛枷鎖，諸苦惱等，悉令度脫。」又《灌頂經》云：「王當放赦屈厄之人。徒鎖解脫，王得其福，天下太平。雨澤以時，人民安樂。」教旨符應經文，豈非宿植德本？慈善根力，謬以多幸。忝此大緣，率勵僧徒，清齋洗浣；龍王注雨，甘澤並周。爰開獄門，杻械解脫。徒流原宥，莫不蹈舞。殿庭稱恩，感戴加復。送以勝旛，仍懸寶塔。登高散花，燒香朗燭。並留供設，說法開示，咸令向善。其僧法運等，雖著法衣，不能修心；身犯國憲，取穢道流。忍力上來，戰心下恥。白大眾留七日，晨夜訓賚；暫依儐黜，使慙誡獎耳。沙門某敬白。十月十六日。

答施燭書
開府柳顧言宣教，以法歲圓滿，爰降勞問，并施金色新製香爐奩一具、法衣一通、緜絹百段、燭三十挺、紙二千張、上廚果食等。剎那不住，節序相摧。老至易悲，觀心難諦。幸憑弘建正法，省無戒慧，實懼難銷。香爐起峯，蓮華奪豔；忍辱離塵，安行履躡。經稱受用，無作恆生。燭在夜燎，紙擬淨名。當機要施，法事忘謝。果食縑綺，道場同沾。歸福有在，辭略言外。沙門某敬白。七月十五日。

王迎入城礙雨移日書
摠持和南。雨乃要仰延暫阻。明間若晴，別當遣信。謹和南。七月二十六日。

次迎入城書
摠持和南。霜寒，道體康勝？弟子還來甫爾，未暇迎延，馳誠已深。今遣候接，冀近祗覲。謹和南。九月十六日。

後梁主蕭琮書
遠欽高風，未獲展侍。憮然西顧，以日易年。承遊止玉泉，創搆坊宇。名僧雲會，問道遠集。山林佳勝，有助禪悅。即事倐然，風雲永歎。涼暑珍嗇，續附承修。神足今還，敢申訊謁。信驛有會，方願祇承。蕭琮和南。

前陳領軍蔡徵與智者大師書
自江東披破，弟子前預送京，不獲虔禮，於兹五載。丹誠懇結，豈筆札所宣？山川永遠，無因諮述。邃師奉命，爰到闕廷。天子降情，君主殊遇。新故崇待，南北傾心。可謂使乎使乎，仲尼是以興歎。仰陳勝託，有慰延欽。天高氣清，願道體康愈。棲真千仞，寂慮四禪；梁橞煙雲，餐悅法喜。固非世俗之徒所能稱讚。徵年衰事迫，可以意求。弟侄兒孫，隨時過日。撫塵擊壤，用畢餘齡。既達於窮通之數，亦不常以貧賤自恥。但覲奉翛然，實增馳欷。伏願珍重，繼復下承。脫值行人，賜訪存沒。開皇十三年九月十七日，前陳侍中．安右將軍．中書令．領軍將軍．南雍州大中正．新豐縣開國侯．弟子濟陽蔡徵稽首和南。

智者大師乞晉王修法三處尊像書
吳縣維衞、迦葉二像，願更聚合修復。鄮縣阿育王塔寺頹毀，願更修治。剡縣十丈彌勒石像，金色剝壞，願更莊嚴。右三處功德乞修。沙門某敬白。

晉王遣使參病書
摠持和南。仰承出天台，已次到剡石城寺，感患未歇。菩薩示疾，在疾亦愈。但於翹誠，交用悚灼。今遣醫李膺往處治，小得康損。願徐進路，遲禮覲無遠。謹和南。

智者大師臨終遺晉王書
貧道初遇勝緣，發心之始，上期無生法忍，下求六根清淨，三業殷勤，一生望獲。不謂宿罪殃深，致諸留難。內無實德，外虛名譽；學徒強集，檀越自來。既不能絕域遠避，而復依違順彼。自招惱亂，道退行虧。應得不得，憂悔何補？上負三寶，下愧本心，此一恨也。然聖法既差，自審非分；欲以先師禪慧授與學人，故留滯陳都，八年弘法。諸來學者，或易悟而早亡，或隨分而自益；無兼他之才，空延教化，略成斷種。自行前闕，利物次虛，再負先師百金之寄，此二恨也。而年既西夕，恒惜妙道。思值明時，願逢外護。初蒙四事，既勵朽年。師以學徒四十餘，僧三百許，日於江都行道。亦復開懷，待來問者。儻逢易悟，用答王恩，而不見一人求禪求慧。與物無緣，頓至於此。謬當信施，化道無功，此三恨也。又作是念，此處無緣，餘方或有。先因荊潭之願，願報地恩。大王弘慈，沛然垂許。於湘潭功德，粗展微心。雖結緣者眾，孰堪委業？初謂緣者不來，今則往求不得。推相既謬，此四恨也。於荊州法集，聽眾一千餘，僧學禪三百。州司惶慮，謂乖國式，豈可聚眾，用惱官人？故朝同雲會，暮如雨散。設有善萌，不獲增長。此乃世調無堪，不能諧和得所，五恨也。既再遊江都，聖心重法，令著《淨名疏》。不揆闇識，輒述偏懷，《玄義》始竟。麾蓋入謁，復許東歸。而吳會之僧咸欣聽學，山間虛乏，不可聚眾。束心待出，訪求法門。暮年衰弱，虛當開化。今出期既斷，法緣亦絕。此六恨也。在山兩夏，專治《玄義》；進解經文，至〈佛道品〉，為三十一卷。將身不慎，遂動熱渴。一百餘日，競疾治改。際此夏末，慮有追呼，束裝待期。去月十七日，使人至山，止留一宿。遽比螢光，早希進路。行過剡嶺，次至石城，氣疾兼篤，不能復前。此之《義疏》，口授出本，一徧自治，皆未搜簡經論，僻謬尚多，不堪流布。既為王造，寧羞其拙，囑弟子抄寫後本仰簡。前所送《玄義》及入文者，請付弟子焚之。天挺睿智，願一徧開讀，覽其大意，餘無可觀。貧道灰壞雖謝，願留心佛法，詢訪勝德，使義門無癈。深窮佛教，治道益明；徧行徧學，是菩薩行。如來滅度，法赴國王。貧道何人，慧門憑委？欣然就盡，沒有餘榮。但著述延歲，文義不同，悵然自慚。生來所以周章者，皆為佛法，為國土，為眾生。今得法門仰寄，三為具足，六根釋矣。命盡之後，若有神力，誓當影護王之土境，使願法流衍，以答王恩，以副本志。菩薩誓願，誠而不欺。香火義深，安知仰謝。願觀泡幻，知有為法一切無常，會而不離，終不可得。唯當勤戒施惠，以挋四山。早求出要，豈須傷法，煩勞聖懷？蓮花香爐、犀角如意，是王所施；今以仰別，願德香遐遠，長保如意也。南嶽大師滅度之後，未有碑頌，前蒙教許自制，願不忘此旨。南嶽師於潭州立大明寺，彌天道安於荊州立上明寺。前蒙教影護，願光飾先德，為作檀越主。貧道在世六十年，未嘗作有為功德。年暮力弱，多闕用心。又香火施重，近於荊州仰為造玉泉寺，修治十住寺，並蒙教囑彼總管蘄郡公達奚儒。僧齎教書至夏口，而蘄公亡，書未及赴，慈恩已足。願為玉泉寺作檀越主。今天台頂寺茅菴稍整，山下一處非常之好，又更仰為立一伽藍。始翦木為基，命弟子營立。不見寺成，瞑目為恨。天台未有公額，願乞一名移荊州玉泉寺。貫十僧住天台守。乞廢寺田為天台基業。寺圖并石像、發願疏，悉留仰簡。泰平聖世，皇風整肅；菩薩淨土，不可思議。切見諸州迭送租米，車腳皆三五倍，於公斂不多，私費為重，典章處分，別有深規。貧道不閑，忽言國式，輒謂無米之州，運送宜爾；有米之州，當地輸送，則無此私費。管窺未見理，若於式有妨，請不須論；於事有益，願為諮奏，使蒼生慶賴。然國是王國，民是王民，加修慈心，撫育黎庶；犬馬識養，人豈忘恩乎？昔聞齊高氏，見負炭兵形容憔悴，愍其辛苦，放令出家，唯一人樂去。齊主歎曰：「人皆有妻子之愛，誰肯孤房獨宿，瞪視四壁，自儐山林？」以此觀之，出家難得。今天下曠大，賦斂寬平，出家者少。老僧零落，日就減前。貫帳時，或隨緣聽學，或山林修道；不及帳名，雖復用心，常懷憂懼。此例不多，悉有行業，願許其貫首；則是度人出家，增益僧眾；熾然佛法，得何量功德。昔三方鼎力，用武惜人；今太平一軌，修文修福，正是其宜。又末法眾僧，多行不稱服尚、不挾人意，况扶經律？王秉國法，兼匡佛教。有罪者治之，無罪者敬之。起平等不可思議心，則功德無量。此等之事，本欲面諮；未逢機會，奄成遺囑。亦是為佛法，為國土，為眾生。若能留心，功德仰賽。臨命口授，言盡力窮。期迫戀多，知復分說：大善知識，菩提為期！沙門某白。開皇十七年十一月。

晉王答智者大師遺旨書
菩薩戒弟子摠持稽首和南。先師天台智者內弟子灌頂、普明至，奉去十七年十一月二十一日遺書七帋，手迹四十六字，并《淨名義疏》三十一卷，犀角如意、蓮花香爐等，跪對修讀，摧振於心。舍利儼然，德音具在。迦葉狼跡，身證遙追；曇光天台，安禪近躡。誠復如來雙林，四部號慟，而涅槃遺教，法更殷重。況乎五百歲後，四依拯溺，深順佛旨，居世同凡。將欲涅槃，現希有事；五品十信，已自皎然。彌陀觀音，親來接引。去德兹永，乃增悲戀。追悟今生，還慶夙稟。所恨《淨名經疏》，不重親承；由冀尋研，用補咎悔。追惟障惱，現機未發；逖聽前聞，亦有成就。非徒悟有淺深，抑又時或早晚。佛滅度後，得聖巨多，道耀他方，明來曉示。在思即世，忽奉大師，良由夙緣，積曾親近。愛覃來命，必垂影響。不捨本誓，筆迹具存；是用歸誠，憑靈戒懇。跪受經疏、如意、香爐，虔禮西方，心口相誓。手探卷軸，最後殷勤。即於今月十八日，仍感瑞夢。是知濟度，已降舟航。唯願即日在寶池遙開蓮華，令居淨域，近溉濁心。世世生生，師資不闕。革凡登聖，給侍無虧。但義府鈎深，遺文淵博。雖加策駘，終畏面墻。特希溉以醍醐，如出香乳；照以暗井，即顯真金。然後仰藉神通，俯厲精力。別詢明僧，奉揚法味。普共含生，作大利益。斯則弗違提獎，同登彼岸。最勝最上，就此為尊。灌頂所送最後《淨名義疏》三十一卷，至〈佛道品〉，謹即裝治，善書習讀。逮旨爾前《玄義》，入文解釋，付弟子焚之。即付還使，遣對燒蕩。犀角如意、蓮花香爐，遠以垂別，輒當服之無斁，永充法事。今奉施瓷瓦香爐，供養龕室。遺旨以天台山下遇得一處，非常之好，垂為造寺，始得開翦林木，位置基階。今遣司馬王弘創建伽藍，一遵指畫。寺須公額，并立嘉名，亦不違旨。佛隴頭陀，並各仍舊，使移荊州玉泉。十住守天台者，今山內現前之眾，多是渚宮之人，已皆約勒，不使張散，豈直十僧而已。所求費寺水田以充基業，亦勒王弘施肥田良地，深蒙擁護。當年別資給行，送經一藏，依法為先師別供養具，鍾幡香等，又施錢直，且充日費。鄮境靈塔，吳內石像，剡縣彌勒尊儀臥疾之處，竝使裝飾，亦不仰異。荊州玉泉寺既是為造，理當異餘道場。其潭州大明寺，荊州十住、上明寺等，先以敬許為檀越，無容復乖今誨。使製南嶽師碑，即命開府學士柳顧言為序，自撰銘頌。所囑僧有罪治，無罪平等。切以涅槃羯磨，經有誠文，正論治國，《金光明品》，住持三寶，弗敢墜失。又令加修慈心，撫育民庶；犬馬識養，人豈忘恩？蓋聞外書為教，仁尚恕物。內典居宗，大慈為首。在文雖異，詣理實同。不有君子，其能為國？不有菩薩，豈濟含生？又以僧未貫藉，許其出首。適奉詔書，冥符來及，見機而作，所謂後天而奉天時。糧運轉輸，深關軍國。前已表聞，所司未報。終當方便，必期諧果。及承寄囑，斯復能照他心，前來仰答，無違意旨。庶藉薰修，福祐國家。灌頂、普明，面引詢訪，具述遺形，宴坐宛若平生。轉恨失時，不重餐義味。仰揆定力，如須彌峙。法臘云竟，切願與迎。一到江陽，還入禪眾；道俗接足，人神頂禮。即當奉送，復彼山龕，庶藉瞻仰，能開心目。深願道力，不孤所請。雖厚恩申報，具在願文；而實宜加護，實須酬仰。二僧今反，輕奉報書。遠拜靈儀，心嗚載咽。謹和南。開皇十八年正月二十日。

晉王弔山眾書
正月二十九日摠持和南白。諸行無常是生滅法，諸佛及緣覺尚捨無常身。大師智者遺應遷神，哀摧抽惱，不能自勝。念當戀慕，追慟難忍。永矣奈何，當復奈何！侍者灌頂、普明二人，齎送別書、《觀心論》、《淨名疏》，犀角如意，蓮花香爐，并智越法師一眾啟；見對增哽，德音若存。即遣條流，移神靈迹，祥瑞炳著，自述分明。舍利全身於今安坐，非證聲聞小果，定入菩薩大位。素聞得法華三昧，方騐不退法輪；面覩彌陀、觀音、大勢至，以宿命智反照。四部弟子豈不努力？自揆寡薄，無以申報；唯當敬依付囑，不敢弭忘。應建伽藍，指畫區域，須達引繩，天宮即應。至金剛際，既有要道，當建繕造，一遵本意。昔宣尼去沒，弟子守墓三年，子貢之徒乃至六載；况乎方置精舍，永樹福基？彼現前僧，慎勿張散。但使謀道，何患無食？期取來生，西方非遠；必若懈退，寶池極遙。今遣使人於佛隴峯頂虔誠懺禮，修福建齋，具如願文，略伸鄙意。二僧今返，指此慰書。楊廣白。十一月五日。

山眾謝晉王書
天台沙門智越一眾啟：司馬王弘至，僧使灌頂、普明還，奉正月二十九日教，賜垂慰問，并宣口教，優訪殷勤。謹對龕門焚香跪讀，言理哀切，痛絕魂心。遣囑累從，亡存戴荷。師在之日，常有誨云：「今得寺基，為王創造，非爾小僧所辦，別有大力勢人。後當成就，恨吾不見寺成。」爾時莫惻所由；今蒙繕造，方醒前記。冥相符合，不可思議。經藏法寶，出世舟航；諸佛所師，眾生津導。永鎮佛隴，依止受持。鍾、旛、香等，施安供養；法鼓警悟，利益人祇。於僧法會，功德圓滿。伏想幽靈，慈悲遠鑒。謹於齋日，披讀願文；法席悚心，求入願海。蒙賚齋粮，恩給田地。基業無盡，施命無窮。有待多煩，隆恩難報。教旨維是現前僧，不令張散。伏惟弘護事重，精舍將圓。同學門人，方憑依止。龕室儼然，何心違離？况垂嚴教，益懼丹誠。謹當克厲，倍加心力。但一眾失蔭，永遠慈願。追慶夙緣，還蒙復護。欣悲交至，臨啟涕零。謹啟。開皇十八年二月十二日。

晉王遣使入山設周忌書
歲序推移，日月如逝；智者遷化，已將一周。追深悲痛，情不能已。念衷慕感慟，何堪自居？今遣典籤吳景賢往彼設齋，奉為亡日追福。遲知一二。楊廣和南。開皇十八年。

山眾謝晉王周忌書
天台寺故智者弟子沙門智越一眾啟：典籤吳景賢至，奉教為先師亡日設齋。僧眾五百，一時雲集。冥途雖隔，感應道通。越等不能灰滅，奄及諱晨。追慕慈容，悲哽稽首。抆淚啣餐，不勝荷戴。謹啟謝聞。謹啟。

皇太子令書與山眾
僧使灌頂、智璪至，覽十一月三日書，并陳靈龕應迹，現形放光。彈指流音，應念傳響。斯實不思議力變化多方，感悟有緣，示希有事。慎終追遠，感歎相深。在昔雙林，示滅非滅；多寶獨塔，俟時涌現。爰在狼迹，迦葉分身；乃至靈山，迦文留影。眉毫散彩，指端震室。豈非像教能度無邊？是大因緣，聞善知識，永惟宿昔，獲承師範。德音盈耳，神光在目。方憑靈瑞，係踵菩提。肅承靈誥，宣慰南服，山眾法徒，同志為友。會成等侶，方共舟航。歲暮凝寒，念皆道勝。天台名嶽，海岸所推。修建大林，多慚重閣。三時設供，四事不周。想甘禪悅，以同法喜。其閒敬德，信次相聞。今遣員外散騎侍郎張乾威送僧使還山。於舊所設供，庶同甘露，能變粗澀；亦憑香積，證道融銷。書不盡言，反此無悉。楊廣和南。

山眾謝皇太子書
天台寺故智者弟子沙門智越一眾啟：使人兼通事舍人張乾威至，謹領前件物等，並皆完淨。仍即陳羅先師舍利龕前，具宣來令，并唱施物。又千僧法齋。伏惟弘護殷勤，慈澤周至。香爐微妙，天匠莊嚴。洪鍾和雅，震集凡聖。勝旛舒斾，疑懸梵宮。酥麨鹽桃，請同香積。法衣淨飾，無著離塵。氈物豐多，驚眩視聽。千僧雲集，布滿山庭。爰降王人，光顯林谷。奉對靈龕，必神通攝受；標擬眾聖，冀願海莊嚴。越等凡微，謬當恩沐。慈潤重沓，難可克勝。合眾虔虔，如履冰刃，不任戴荷之至。謹啟謝聞。仁壽二年正月六日。

皇太子重令書與山眾
灌頂、智璪等至，在寺眾來書。財施為輕，法門標重。檀波羅蜜，般若尊成。不具兩緣，寧俱解脫？施者咸共忘言，理至迹指，寧復辭弗。楊廣和南。

山眾賀皇太子啟
天台寺故智者弟子沙門智越一眾啟：伏惟殿下，睿德自天，恭膺儲副。生民慶賴，萬國歡寧。凡在道俗，莫不舞抃。况復越等，早蒙覆護。曲奉慈惠，不任悅豫之至。謹遣僧使灌頂、智璪等，奉啟以聞。謹啟。

國清寺成，山眾謝皇太子啟
天台寺故智者弟子沙門智越一眾啟：伏聞龍樹遷化，天竺為立伽藍；寶誌云亡，梁國盛修開善。良由菩薩本誓，互相顯發；凡是聲聞，但知稱讚。伏惟亡故和尚，具難思之德，作天人之師；安禪涅槃，示希有事。披按經律，千載一聞；妙德照彰，興於聖世。伏惟尊師重道，爰繕伽藍。建立之所，甚得山相。先師嘗言，其地必待良緣，追尋此記，稱會今日。即寺居五峯之內，夾兩澗之流；堂殿華廠，房宇嚴秘。方之淨土，用集神仙。成就已來，先師恒垂影迹。聖境雖遙，有感斯應。既興塔廟，故顯靈奇。爰示諸佛，咸同攝受。越等庸薄，謬齒門徒。仰慚棟宇，府勵心力。常於寺內，別修齋懺。恆專禪禮，庶藉熏修。奉酬聖澤，不任喜荷。謹遣僧使灌頂、智璪奉啟謝聞。謹啟。

皇太子登極，山眾賀啟
天台寺沙門智越一眾啟：竊聞金輪紺寶，奕世相傳；重離少陽，時垂御辨。伏惟皇帝菩薩聖業平成，纂臨洪祚。四海萬邦，道俗稱幸。越等不任喜踊之至，謹遣僧使智璪奉啟以聞。謹啟。仁壽四年十一月三日，括州臨海縣天台寺僧智越等啟。

山眾謝煬帝賜物啟
天台寺沙門智越等啟：使智璪還，奉宣正月十三日勅旨，并賜物五百段；謹即集眾佛前，謹對使人如法呪願。越等有幸，喜逢聖世。伏蒙慈勅，喜懼已隆。復領厚賚，恩賜彌重。竊惟輪王地水，已覺難消；天府妙物，寧恭受用？庶藉勅慈，又承佛力；罄竭心膂，道師遺訓。專修禮誦，上答天澤，不任悚荷之至。謹附楊州使奉謝以聞。謹啟。大業元年三月十七日。

唐

左溪朗禪師與永嘉玄覺禪師書
自到靈溪，泰然心意；高低峯頂，振錫常遊。石室巖龕，拂乎宴坐；青松碧沼，明月自生。風掃白雲，縱目千里；名花香果，蜂鳥啣將。猨嘯長吟，遠近皆聽；鋤頭當枕，細草為氊。世上崢嶸，競爭人我；心地未達，方乃如斯。儻有寸陰，願垂相訪。

永嘉玄覺禪師答左溪朗禪師書
自別以來，經今數載；遙心眷想，時復成勞。忽奉來書，適然無慮；不委信後，道體如何？法味資神，故應清樂也。玄覺粗得延侍，欽詠德音，非言可述；承懷節操，獨處幽棲。泯迹人間，潛形山谷；親朋絕往，鳥獸時遊。竟夜緜緜，終朝寂寂；視聽都息，心累閴然。獨宿孤峯，端居樹下；息繁餐道，誠合如之。《尺牘清裁》節文

宋

陸放翁與明老改正寒山子詩書
有人兮山陘　雲卷兮霞纓
乘芳兮欲寄　路漫兮難征
心惆悵兮狐疑　蹇獨立兮忠貞

此寒山子所作楚辭也，今亦在集中。妄人竄改附兹，至不可讀。放翁書寄天封明公，或以刻之山中也。

朱晦菴與南老索寒山子詩書
熹啟上清泉老：每往，兒輩附問，黃壻得之，聞久時得書也。〈出師表〉未暇寫得，催寫得轉寄去未晚也。《寒山詩》刻成，幸早見寄。有便只附至臨安趙節推廳，託其尋便，必無不達，渠黃巖人也。熹啟上國清南公禪師方丈。

甯波府慈谿西方寺淨果和尚助洋五十二元
光緒二十年三陽月佛隴真覺寺敏曦謹募

天台山方外志卷第十六終

天台山方外志卷第十七
天台山幽溪沙門　傳燈　撰

文章考

[書]

明

檇李馮太史為妙峯法師護法，致王都諫書
丈入都屬，弟聞先人之變，倉卒歸，不得一通聞問。忽忽至今，弟且釋衰麻矣。丈在諫省大有氣色，弟每讀丈疏，未嘗不斂膺嘆服。吾黨中有人哉！聞足下亦在艱，何艱也！又不知足下何時過此，不及相物色，一遂把握，悵結如何！天台、鴈宕久在臥遊，亦不及足下在家一瓢一衲，了此一段勝緣。敢邀足下寵，通一語於山靈也。清涼菴傳光上人欲因不佞延妙峯法師建楞嚴法會。妙峯、不佞方外至契，其說法如師子吼。而光上人戒行粹白，肅如秋霜，固吾輩所宜庇護者。但不佞遠在千里外，惟足下勿辭，作功德主。幸甚！因附不腆奉唁，并展所懷。孟春猶寒，惟珍愛是。
祝除前九日，夢禎叩首上

臨海王都諫復馮太史書
不肖弟奔走風塵，逖違謦咳。往往於屠長卿所，得聞足下以菩薩身權現世界，獨挈空宗，善護持諸法。恆思得一當足下者，未有其繇。年來枘鑿世味，宦轍非心，輒思退處。青山白雲，一瓢一衲，尋方外遺籌。而先慈奄棄，情緒荒迷。跣奔已來，跧伏郊坰。即城巿閱月不一入。蓋熏氛之厲屬饜也久矣。今兹不肖於心性大事，即未能有所悟入，而生來七情頗淡，雖亦齒縉紳大夫後，然未嘗以一旦機關嗜好之便，輕彼丹元，即僅僅不大墮落於鬼趣畜道，然亦挽寸莖而絕百仞之淵危矣。足下倘便度石梁、入鴈宕，不肖當持鉢相隨，冀一開悟至趣也。辱諭光上人者，以妙峯法王相託，幸為轉致。嘉幣之致，榮施存歿。并用百稽顙於下。執事者覆瓿之業，是輪轉種子，大可笑。附以助足下噴飯也。
士性稽顙

馮太史復王都諫書
弟為營先人一丘，走苕霅間，雨後偶眺郭外青山。而光上人者以足下報書至，若從五色雲中墮下。展讀之，口齒俱香，兩腋欲舉，快哉如佐揮麈於天台赤城間矣。足下方負時望，何得遽言餐霞？丈夫處世，一龍一蛇不必有意。若弟者，自目堅瓠，無當于時，即蒙主恩，放之長林豐草間，以遂野鹿之性，故其宜也。足下自當以拯人慈物之為心，策大人之業，何作厭世語哉？弟年來好釋氏書，於心性之旨略窺一二，須是實悟實證始得。欲進其道，大都從一念不自欺始，而以古尊宿機緣語句為緣。世間說玄說妙之徒，如渴鹿逐陽焰，終無益也。今寄足下《大慧語錄》一部，足下幸一觀之，自有入處；如有疑情，不妨相見時共為商略也。承寄惠佳集，侑以二幣，秪領。妙峯座主具大辯才，得安法席，四眾之幸，足下幸善護持之。光上人還布此。漸熱，珍重！
孟夏十日，夢禎叩首

王都諫請妙峯法師書
似此五濁世界之民，又生長海濱，習氣相矜，昏迷大道，名為可憐憫者，非一旦夕矣。尊師多聞大慧，獨了空宗，此間一二善信男子，洗心皈依，如火宅追亡，良非浮偽。而傳光為之倡，欲不肖僕為之先容。倘尊師遂發菩提心，卓錫於天台、鴈宕之間，令濡首汨溺之徒，得聞鈞天廣奏，一躍彼岸，何啻以七寶布施。不肖翹首以俟，伏祈台慈。
士性稽顙拜

馮太史請妙峯法師解《有門頌》書
武林一別，聞問杳然，不審比日道體何似？震旦國中天台種子，惟師一人，不可不自愛。倘藥餌之暇，望一思《有門頌》註，惠教為感。即日秋序，涼風動幃，浮生過客，閃眼無常，我輩幸受法熏，倘一蹉過，與庸人何異？願師珍重，作我輩津梁。尊恙良已，更祈振錫，以慰渴想。風便馳此，不多。
七月一日，弟子夢禎和南

諸明公致幽溪書

臨海王都諫書
久別法座，注想為殷。午日養疴，入天台山中，擬造蘭若，一聽玄譚，以清俗慮。而淫雨如注，坐臥小樓者十日已，乃遣人問道履。知上人方登壇揮麈，說法於紫雲、聖水之間，徒有黯然下山焉已。不佞兩疏乞骸，未蒙允覆；只得勉向齊魯一行，俟明春再作歸計。方在懷念，辱手翰，跫然空谷，重以《宗鏡》之賜。至讀《楞嚴玄義》，上人傳佛心印，以救迷情，韞藉不可思議，功德亦不可思議，何幸也！戔戔不能成禮，聊道遠忱，并附謝。
名具正幅

又謝書
上人登壇說法，開悟迷途眾生，功德無算，不佞深為山海諸橫慶幸。乃抵家，百冗蝟集，無能遣一介握脫粟半粒，趨香積廚中作共具。至辱佳品之賜，則何當焉？然不敢不拜，容少間耑致忱也。言下解縛，會中有人否？有則幸以相示。
名正具

又謝書
前走天台山中，不獲一晤，兹聞且閉關矣。僕又沾沾升斗，促裝西行，未卜再會何日也。蒙賜，謝謝。令師窀穸，定於何時？小銜篆額，并附上。
名別具

四明屠儀部書
海會寺今涓中秋佳節，敦請大法師登蓮華寶座，演說《首楞嚴經》。一真破妄，明了義於覺皇；七處徵心，現尼珠於大眾。攪長河為酥酪，變大地為黃金。有情無情，人非人等，均沾法旨，並證真如。羣情不任懇切皈依之至！
佛弟子屠隆頓首

又致偈書
法師講經，甘露洒心，金鎞抉眼，道俗同皈。人天來聽，不慧得入蓮華座，領無上妙義，三生致幸矣。頃乃以小女分娩，往一看之，臥內體受穢惡，恐為韋馱所訶，不敢溷入法壇。凡夫無緣，良可歎息，故知愛河即苦海矣。敬撰得俗偈四章，聊寫欽挹，臨風神往。
屠隆和南白

四明聞隱鱗書
不沾法乳，又八閱朔。沉淪苦海，何啻盲龜？雖達一切本空，其柰六根擾亂，髮日白而事日繁，誠未知所稅駕耳。造化弄人，可歎，可歎！乃者育公憫眾生苦，發大道心，假鉢飯於眾香，迎法王於靈鷲，演《首楞嚴》了義，顯常住真心，豈惟有識蒙恩，亦使無情獲益。孤露若龍，歡喜無量，乞發慈悲，枉臨敝邑，四眾不任翹勤渴仰之至！
弟子聞龍和南

又書
正我兄來，拜師手教，知懺期已滿，法體輕安，三昧現前，不言可卜。再讀〈思歸偈〉，語語醍醐，言言寶筏，手書口誦，不能自已。因恨遇此良師，不能少竊餘潤，徒汨沒於紅塵苦海中，未知止泊，真可痛心！仰視上剎，已若隔十萬億佛土矣，何况極樂國耶？承委《決疑行願二門》及《五百問經》，龍書實不堪登梓。平生所最歉者，非敢方命，唯吾師有以亮之。我兄還，肅此，附候起居。〈思歸偈〉先得二首，詞理紕繆，不足辱法眼，幸一目擲之。
弟子聞龍和南

屠儀部致平湖陸太宰，為幽溪薦書
久不奉大教，神馳可言。隆比刳心學道，苦志參宗，繙閱藏教，叩請明師大乘宗旨，頗有小悟入處。天台無盡法師者，嗣智者大師法衣，傳天台四儀教觀，無理不詮，無義不了，叩之如弘鐘，探之如巨海。蓋夙慧既明，藏教復熟，真燭昏之寶炬，抉翳之金錍也。東浙遠邇，屢登講席，靈蠢咸獲利益，龍象無不皈依，獨於吳中似未有緣法。隆念明公人倫師模、道門宗匠，豈可不知當世有此明德沙門哉？今幸其以緣事出遊，特秉虔心，推轂門下。惟立進而與之語，倘道法果精，鄙言不妄，可作興都講，開示有情，廣利人天，同除垢穢。明公之功德不淺矣！師居天台佛隴，即智師傳法道場。名山儼然，靈蹟猶在，向無大殿崇奉聖師。今欲募化人緣，創此勝事。明公為法，幸作檀波，勸化一言，其誰不信？主臣！主臣！
山民隆再頓首

平湖陸太宰請講經書
往年僕與蛟門沈公、赤水屠公等，共募建舍利殿。今將落成，住持無漏上人擬講《楞嚴》妙經，以報答諸檀越。伏聞師道行純備，內典精通。敢請飛錫育王，登壇講演，緇俗不勝仰望。
居士陸光祖和南，四月十一日具

四明楊太史與黃邑林侍御，為幽溪護法書
與丈不相聞問，且十餘年於此矣。吾兄弟中如丈知愛，能得幾人？迺令疏闊至此！衷情非不念之，實苦纏縛，擾擾度日耳。日者道况何似？想山中靜攝，神王天全，大是樂境。第胸中經濟，百不攄一，恐更須了償簪紱中業債耳。不肖向以老母故，家居五年。己巳歲，為簡書趣出，蹇命之人，行與禍會。昨春即遘先慈之慼，扶服奔歸。今已屆小祥矣，宛轉草土中，如不欲生。倘從是溘先朝露，即期與丈握手，再敘生平，其何日之有？言之哽塞。兹因天台無盡講師歸，附此為候。其人戒律精嚴，經義了貫。此行原以講經而來，兹歸將復開講於太平柳纂菴。恐庸俗凡夫不知皈向，或致陵𢢔，求丈破格一護持之。此大功德事故，知丈之不靳也。衰中不能作莊，啟統在亮原，不盡。
午日制年弟楊德政再稽顙

黃邑林侍御請講經書
日承清供經籍之惠，感仰大慈，未可云喻思議矣。緬惟大龍道場將告成事，皆大歡喜。此之功德，其誰比隆師之力也？第教門宏演，契慕孔多，茲敝邑雙雲塔峯之側瑞相禪寺，法足性超等，竊聞古剎重興，焚修唯謹。顧念覺路尚迷，諸天玄遠，敢會大眾，皈依大師。矧此地為吾巖第一法界，迺者杖錫曾飛。雖非常住，卻有夙緣，固知師不我靳。而超等猶懼善信未孚，福力淺鮮，更託不慧代匱宰官為容。倘蒙慈允，肯來開席，不慧當為護持。則紫阜雙雲之浮屠數級，將拔地柱天，即瑞相一。古佛堂未必不與祇園太子爭勝也。若近世所著稱，補陀諸名境，豈不隘視之哉？幸惟戒從，伫領法音，臨楮曷勝縣注？
不慧生名具端幅

屠儀部致黃少府，為幽溪護法書
隆竊伏草莽，雅聞老公祖，方今人倫標的，吏治冠冕。私心向往，欽挹有年。敝同年王太初數貽書，招不佞為台蕩之遊；擥結名山，樂觀德化，神飛可知。乃以向平昏嫁事羇人，而王鴻臚亦驅車南去，遂輟裹糧。嘗結念寒拾應化，智顗焚修，道場天台佛國乎，至今不乏名德沙門矣。隆從佛隴幽溪法師無盡燈遊，此沙門精通三藏，力修教觀，嗣智師之法衣，弘台宗之絕響，屢登講席，開示善信，利益人天。不佞隆之從事佛門，賴此僧提誨多矣。茲赴黃巖方山淨名講佛法，所在時有魔事。闡提無賴，或有溷嬈。非得宰官弘護，講席不安。敢乞老公祖轉致下情於署，黃巖事，老公祖發一紙，鎮靜此山，了此善緣法事。幸甚！感甚！手勒此牋，台亮萬萬。
隆再頓首

屠儀部致劉司理，為幽溪護法書
山民頃入武林南山，與敝道友虞德園居士禪棲兩月。方修出世大事，而東西邊報，時入山中。狡夷跳梁，廟堂失策。野人雖結跏蒲團，亦未免漆室之憂。因相與抵掌海內真正大英雄、異日足負乾坤擔子者，虞君首推轂台州理劉使君。使君氣雄萬夫，胸苞三略，且盛延攬豪俊，究心時務。今天下必有事矣，匡扶整頓，數必有歸。如謝太傅之於晉，李鄴侯之於唐，皆玄宰主張，非繇人力。民采近代士大夫之論，往往以此事屬明公，明公努力。民以雕蟲盜虛聲海內，然生平抱負實有不止於此者，幸不為人知，巖棲谷飲，可得終老矣。民有方外法師無盡沙門，精通內典，嚴持戒行，為方今佛法龍象。山民參請有年，善信依皈甚眾。近赴黃巖道場開講，貽書不佞，求明公為法門弘護。仍望轉屬黃巖視篆郡公，同作大功德主，幸甚！山民仰明公千秋豪傑意氣，故敢輕通此訊。主臣！主臣！
隆再頓首

屠儀部致周判府，為幽溪護法書
不佞隆跧伏勾甬，距天台咫尺，相望明公風采聲猷，私心欽注之日久矣。丈人若王鴻臚太初、王太僕樓峯，數招道民為寒明、石梁之遊，蹉跎未往，山靈笑人。郡伯簡公，隆同年同事司馬署中。□歲頃嘗以一札侯之，且與訂天台之約。寓書者為一沙門，想尚未達也。俟郡伯報書至，便杖履南行矣。子晉治桐柏宮，劉阮入桃源、石梁最深處，豐干、寒拾應化靈巖，智顗大師演台教佛隴。仙釋勝蹟，此土為最多，道民神往可言。佛隴近有高僧無盡傳燈者，精通教觀，力紹台宗；性地開明，德行醕白，法門領袖也。善信皈往，不佞隆亦師事焉。頃赴黃巖方山淨名講席，恐有魔阻，法席不安，求老公祖為三寶作大功德主，頒一禁諭，鎮靜此山，終此勝事。幸甚，幸甚！惟公祖人倫準的，大道宗盟，故不敢以未同自外。輕溷尊嚴，不任皇悚。
隆再頓首

楊太史書
春杪得侍座末，與聞奧義，迷途之人幸藉津梁，為幸已大。又辱憫念哀悃，主持法事，使客死之魂歸於故鄉，沉滯之魄登彼樂土，則師實有大造於不孝，甯可為報哉？即師固以普度示慈悲，不以屑意；乃不孝凡夫之心，何能已已？別來又復三月餘，諗知法從已歸山中。白雲紅葉，清溪紫煙，遙想禪心，更增超曠。不孝擾擾塵中，日復一日，雖嚮往常切，而罪過日叢。近接翰札，殷勤指示，不勝慙愧。何時得更覿慈容，披領砭教，是庸愚之至幸也。上足去，附此為候。統惟鑒亮，不具悉。
九月朔日，不孝楊德政稽顙

永嘉何無咎書
阿師比來四大安和否？唯有跂慕。弟子鹿鹿塵坌，苦無善狀，未知何所稅駕。不識吾師，何以開示？四明故來多佳士，師法旨玄義，如須彌山王，慈雲法雨，何所不被？弟子聾瞽凡愚，諸佛所最憐愍，師獨無意耶？異日當肩瓢過赤城，三帀蓮座，幸不惜一轉法輪也。上足來拜，《同歸》、《浮幻》二書，如獲牟尼寶珠；第不得吾師片言，內懼不為有道所齒，豈勝股栗？頃有白門之遊，微行口占，長句奉懷，殊不成語。藤鉢一事并往，儻晤朗初上人，為道相憶。
八月十三日，弟子何白和南

縉雲鄭中丞書
日望栝旋，為窮仙都之勝，不知入甌也。眾緣既集，勝事可舉。善心人人本有，第以法喜神化，率未有不格心者。助緣護法，須得本處宰官信士；已作五書，遍仗其出力。此可如願，勝於他仗。熟計為便，故行之爾。道場不宜婦女混入，似宜戒嚴，惟加之意。更珍道體，為慰翔鳳。菴得老成住持，以一通經宗者侶之，二能作務者供之為妙。可以相訂，期畢而至，今不別招，無虛此願。望之！
秋前一日，具名正楮存

又書
秋具尺牘，專力訊講席起居，至則師已還天台矣。會東嘉人士道法筵之盛，甚慰。了心上人來，得手劄，更悉潮音一鳴，六種震動；第不知東廊闍黎有偷法者否？比正中比丘至，又欲屈上堂了玄義。此自美舉，但恐維摩示嘿，斷此葛藤耳。然為百松未究之緒，了此遂為壁觀，亦無不可。冷煖自知，他人無能喻也。愚衷書在冊中，不審師謂何？不佞再奉新命，有如登場戲劇，心已厭之。即當控辭翔鳳仙都間，冀與諸善知識作期同出生死耳。比丘旋，草草不既。
己亥十一月二日，谷潭逸客汝璧和南白

屠儀部書
法師久住名山，弘開法席，導引善信，廣利人天。寶花繽紛，香供絡繹，偉矣！盛矣！不慧久慕樂邦，尚沉苦海，雖熏修之念不忘，而攀緣之塵未斷。追憶與師周旋時，於今未免退惰，所以轉想巾瓶，皈依更切耳。舍利理公上來參便，布此為訊。理公佛法通利，高足白眉，再訪名德，當大透悟。羨之，羨之！因風契結。
隆再頓首

林侍御書
頃會知駐錫幽溪，茲聞又浮杯瑞龍之河，指蓬萊矣。公彼此去住，莫非緣法；迺不敏俗士，寒山盟左，初緣則甚悵惘也。望高明勝地，奚啻萬百千丈上哉！惟是萱花蕨粉之惠，則香積妙蓮在按，一切世味坐忘矣。即習靜小樓，跬步不出，皆公教也。謝謝外，舊作書扇一柄奉寄，幸慧照一笑。逢甬東諸名公為道材也，當專修尺寸，謝小樓大作。造次不敢率爾附牘。
八月望前日，材生再頓首

四明沈尚寶書
大師憫念濁世，隨分津梁。側聞大闡宗旨，弘宣妙諦；鴻思切窹寐，非復可解。憶去年飛錫下臨，猥以凡夫，荷蒙汲引。而先太君冥福，庚叨普度，西方當必立證。恨慧心未朗，懵懵無知，竟不審作何品地。哀戚之中，百身莫贖，輒又念道力與作功德，銜感如恆河沙，算數譬喻所不能及矣。鴻從齠年，世味已澹，凡人間富貴福澤、名譽是非，差可不關其靈明，只此生死未了。近頗能持蔬奉律，先遵五戒之首，未度先期度人。捃集慈向，聞已達於尊聽。謹奉呈覽，教頗不謬於如來否？嚮辱委作講堂大書，自知醜惡，閣筆許久。祕藏來云「正虛顏以待」，則鴻之逋負甚矣。偕二聯並塗染以塞諾責，恐不可用以累萬方觀瞻耳。鴻方買舟北征，定省家尊，以詰旦發。冗次草率，具詹法從。伫候指教，啟我愚癡。曷勝翹仰！
鴻再和南

林侍御復書
歲前接雲漢令徒書，迺聞杖錫還山。擬今正乘閒走訪，踐石梁之約，又緣感恙，倦於屐履，豈山靈厭我凡夫而尼之耶？茲承翰惠，幸徼清福，為感良多。志草已成，梓完，希以副本寄教何如？
賤名正具

介山如法師書
師王南吼，蟻子北遊，萬里相懸，未外徧吉尊者一毛孔耳。况座下方舉眉間，白毫光明，四花六振，即無明為真明，三變千涌，以永嘉為嘉會若是。當不慧末弟與座下時相把臂，而半座風月未許他人分卻也。頃在京師會達觀老人，機緣甚偶。此老孜孜以開戒為念，適人主獨於沙門一宗，有意作大檀越；諸當道中一時肹蠁，慕道者不下數十輩，放生戒殺徧行宮掖間；但講解稱師者，未免楓落吳江之誚耳。得座下飄然而北，末弟願以弘誓佐之，俾吾祖九旬之玄不間南北，一何快哉！此座下於是必有夙願，毋俟餘人之喋喋也。仰雲為法門之誼，不遠千里過弟，且有永嘉之行。敬附八行為訊，臨楮莫罄欲語。
七月初四日寓歸義寺，弟傳如頓首

馮太史請修《法華三昧》書
去秋一別，忽焉至今；伏想法履，勝常為慰。去冬曾付一牘梓上人，為今歲懺期迎主法席。屬時事有所韜避不果，投明歲懺期圓滿，惟慨然臨貺至禱。法華懺為諸懺中王，我輩誓畢生修習而勝果三期為之弄引。嗣當擇勝地踵修，法門旗鼓，非師兄誰屬？首事仲春，先期布此。秋暑未退，惟為法門珍護！謹疏。
七月二十一日，夢禎具

武林虞司勳：請修《法華三昧》書
象駕載諸珍，委兔窟，會與鹿豕遊，且向狐丘，未能迎侍，殊惘惘。今日將力疾赴期，聞教中止。此間魔佛同宮，八部散處他方，即一馮宰官復入新都矣，獨藉烏龍君為之呵護，病居士安所逞支離一節哉？懷德畏威，願不有慮！
祴花三十八趺，似隋宮翦綵之餘。散之每鮮好不萎，當是所需也。沉速香各一瓣，爇鵲尾爐中導六牙香，象駕或可如願，願付典者。比正熱，清眾幸好安隱，少間便操杵來充八部矣。憒憒言不多及。
雨浹日，堂中如待漏院，不成「灌頂」師耶？甚念之。速香四兩，比前似多液，致充月朔之供。梅漿一甖，飲郭公泉用之。涼屩一承千輻輪，不借九承諸白足，六日旋繞，願步步生蓮花也。貧里人不當供養（一笑）。開之先生解懺來侍，不慧同之矣，預白。
祝融挾炎威以當，大雄用雪山醍醐敵之，便退三舍，正爾不煩崇甯居偃月刀也。不慧令梓公從事矣。君家治病法門，助以水觀，七軍不盡沒乎？諸師力戰，定無堅壘；第揮汗成雨，難以滅火，不若理懺為強。一實境界，何事不攝？而必偏袒敷袵，使火攻者得其便也？幸轉諭之，毋謂居士孱，示弱於魔。
日者河魚腹疾，無由聽麈談。見淨侶得通得慧之狀，想自恣日不自恣，後月月圓，果乃圓耳。蓋所三請者如此台志，若紺螺髻不容尸作花冠，疾間當施竹皮肉頂，終拂去矣。聞欲入諸方外人，俟剞劂時助涓埃也。聞有斗母書，思一證所授，即病未閒。他日以書來，以序往何如？委頓極草草。
鄰山新粟，奉供諸尊者。不慧苦滯下，復以頑痰故，嘔血作沉香色，未敢更勞丹元。與師期兩日，不能成序。當先歸志於天台，俟台星偕斗母同降，命筆未晚也。委頓草草。
嘔血是口業報，向以斗易台之語，正口業也。血中無珠璣，嘔出糠粃，為師前導，因藉以通懺耳。師志縱橫奔瀉，如石梁懸瀑飛流千丈（酉京咸陽乃有此體，不慧不敢步趨其間），直作徐陵以後人語。隋宮女子翦青繒作牽牛花，不堪天人散佛頭上也，罪似難懺矣。主臣，主臣！大悲千手眼援師而止，能俟不慧強起握手否？宛轉一牀，徒有馳想。
女歸寧，不能似龐家靈照作無生話，直以振緒三盆，足手縈紛，繞我如蛾，未由飛出。看片帆即還山，殊怏怏耳。師異晨肇二女，安得析山羊脯惑淨行沙門；春期當不留滯洞口也。望之維斗有母，不慧嚴事久矣。所許書訣，幸無忘。道貴食母，非女惑也。
不佞受書後善病，即人天果不能修，無論足下家法。且時事有所不可，輒來敗人意，釋門桓文輿尸矣。獨遊夏，以綺語全令人短氣味，則本色道人，處幽溪而愈高明也。猊牀在在可敷，何必黃金臺畔？竟使波旬扼獅子吭，禁不得吼，禁又厲，則此曹之為矣。乃懺主獨在禁外，足下無意乎？不慧雖病，猶堪花時舞手散花也。因梓公呈司成疏，遙三請焉。如法師冬日定歸，易所謂用脫桎梏，以往內自訟而懺，始占無咎。與師輔車，詎患衝飈仆獨輪哉？梓公行率爾奉請，從火雲中望赤城，徒有內熱。
聞病波旬退舍，大師領眾入室矣。敬陳少供，惟攝受。幸甚！新茗初蓴，雀舌未吐，雉尾欲張，蓋見初心道人意耳。白粲五斗，以飯十大比丘。併祈叱致，少間當趨侍也。
夏日襲行冬夏二令，大師暨清眾少病少惱不？不慧不勝凝冰焦火，病惱特甚。未能操杵，隨八部通懺為難矣。雨中花一盤，供當雨花，幸勅烏龍君速斂鱗甲。春花証果，則花供養不絕耳。
火疾得涼稍解，而水榭蒸水氣足，又且不仁所謂陰陽之患也。師居卑濕，久便思高明乎？故當候天晴漲落去也。陶家代有鳳毛，不慧之疾，且不見龍象，况復威鳳？為題字，得練裙乃堪縱筆，從蚊雷中展雀目鬼腕，作蠅頭書，應伺聞耳。台志中一神求入，神名周凱，幸識之。
午餘，乘人表兄未渡江，持𥯦反命度師尚齋開之所。今日納上，其便西渡耶？開之先生定勸請終《法華》之講，與不慧同心，寧忍半提，令額珠不全現乎？行潦阻輿，未得即侍。肅箋勸請，惟師終之，滿梓公之願也。簀上草草。
檢得仙人神人事略二紙，俱燈下錄。不能楷而又不敢草，匆匆不成字，煩史譯耳。大抵師志中已有之，獨桐柏一派為正一教，與智者分途而騁，皆天台之靈所護也。欲得其詳，當覓本傳錄之。比日書簡縱橫，大不易檢，逢早涼便檢付史矣。寒山子事應附釋門，惟尊意刪裁。力疾草草。
欲造膝一談，欬逆無時不作；遂與開之都成十笏，居待問人，苦矣。幸道駕尚盤桓，猶冀良晤也。病中錄得仙人神人二紙，想多重出。至於司馬子微一派，仙傳極詳，而舊志寥寥。眼昏手懶，無史可屬，筆者不能盡錄也。岳侯事見鐵崖《詠史詩》，已錄得，一二日奉覽矣。王、金兩孝廉欲通八行，恨病不得閒，柰何！竢間圖之。
介公傳慈旨，令取閫帥符為鑄像津梁。不慧出樞府久，新帥故不相聞；而參遊以下，訊東海未歸，無可當介紹者。乞一手札，屬不慧轉致金中丞，可藉手屬中丞致閫帥，津梁易矣。聞前日海門之警不一。自非杯渡，不易乘槎也。謹俟。
頃三囑中丞，公復書云云，亦老成之見也。古有銷金人而為劍戟者，彼用借寇兵泥吾行，何詞以對？幸少須臾，竢總戎至，如中丞指可也。十七吉朔且移置江上，是日中宮為招搖，震巽為攝提，軒轅東南之行亦未全吉。他日總戎或許艨艟利載，雖無順風，彼岸可登矣。午日訊歸，度未晚也。出浴目昏，草答不多及。
不慧喉舌俱糜，腓趾欲攣，無緣追隨八部久矣。說法今第幾卷？想不待勸而終副四眾之望也。鐵佛行不？此時中丞左遷，海防加肅，當異梓公歸日。總戎夏至旋師，似應取符而往，乃無咎耳。菰二百荄飯淨人，乞入之，少間且侍也。
像移江壖不？且莫謝傍人。總戎之歸符可致，艅艎未可必致也，幸酌之。暑未小而輒大，節序幾紊。淨人僕僕，或當稍節乎？鄰魔詐言涅槃，今定何如，并一訊強軟之狀。筍𥭡、枇杷二器奉供，餘不多及。
火令大不宜於火疾人，無論畏褦襶客，如祝融熒惑，即寸絲尺縷亦抵去，真成牛馬走矣。翻得展簟臥檢書，又檢出仙人及隱淪士，繼進求益，仙人何必玉霄降神？即飈車倐經，亦當列於方外。若呂巖之黃鶴樓、演福寺何嘗久停鶴駟乎？至今吳楚之乘不能遺也，不慧所以求益矣。若隱士寥閴，儒流厚顏，欲從仙傳分之，彼褚伯玉、徐則、張伯雨諸君轉稱東方洪厓之隱，彼亦甘之矣，惟師總裁焉。錫何時飛？有二𥯦求繫六環上，致兩檀越，既入法界，詎是未同之言也？一苧、四帨、雙鞵、三詩，且供且懺。十帨、十箑，供十淨友，拭我慚汗，措之清涼耳。幸慈指入之，詰朝得露花雨葉，或能侍承未盡之論也。仙史四帙錄過，求歸蠹肆，其侶候焉。臥作書草草。
早涼，檢得仙傳四冊，奉書史分錄之二書多帙，無使為不全之物也。正一派是田虛應至閭丘方遠為一家；寒山子似志中已有，當另立一名稱入紀傳，糾道士之失可也。三洞尚有《編珠》、《墉城》、《甘泉》、《七籤》等書，未盡檢，師猶可委之異教。一二日後，或能一面盡所欲言。牀上草草。

四明周太史請講經書
嘗聞西方教主獨稱「無量壽尊」，安養淨邦。聿顯蓮池勝會，金臺九品，不外一心正願，往生無勞彈指。第凡夫溺於塵障，眷戀娑婆；慧性濁於昏波，難逃輪轉。是以釋迦文佛廣示一十六觀之門，彌陀如來弘開四十八願之法，使賢愚同臻彼岸，善惡共出迷途。修行捷徑莫逾於此。茲者阿育王寺舍利寶殿住持理公，欲啟法筵，闡揚淨土。若非老宿之尊嚴，曷遂人天之瞻仰？敬用奉迎，先此馳報。蓋聞法師圓融妙觀，常運無緣之慈；拔濟群生，定納有待之請。臨楮不勝惓惓。
名具正幅

陶司成請講經書
恭惟大法師宗說二通，行解兩足，接天台已墜之正傳，獲法華殊勝之三昧。浙之東西，人無緇素，咸沾溉法味，稱甘露門。獨禹穴故墟，密鄰籌室；眾生薄福，未被圓音。茲以沖菴上人推讓之誠，洎闔郡僧俗翹勤之願，瓣香虔請，白簏將臨。生夙親道韻，仰贊勝緣，豈勝欣抃？敬附短函，奉迓巾錫。惟惠然時發，以慰四眾。幸甚，幸甚！又法席宏啟，海眾駢集。宜求靜域，以安眾杜非。闤市之間，慮生得失。大善白塔，惟法師實命之。併請！
望齡再頓首

陳主政請講經書
恭聞大師妙悟三乘，勤行萬善；冥探宗極，廣闢度門。疇雖未獲參承，而慕德嚮風，皈依恆切矣。茲者淨行比丘，信心檀越，僉欲傾聆玄咳，瞻仰慈顏，啟大善之戒壇，演法華之妙義。仰祈大師憫念眾生，特垂矜允，法駕光臨於穢土，慈航普度夫迷津。感載何深，功德無量！
清和前四日具

劉春元兄弟請講經書
當今擁紫法座者，皆是求高擡眼孔。穩踏腳根者為誰？維是大師。芳名耳食久矣，昨一識荊，拈花妙義，滿盤應現；莫逆在語言文字之外，大師真人天眼目哉，人天眼目哉！敝里大善古剎新建藏閣，向承冲菴禪師提示，一方愚昧頗知信向。今渠仰服大師特甚，欲攀法駕主盟，心更切於生輩。竊意人生會聚自有定因。冲菴師能推讓無盡師，無盡師能使冲菴師推讓，如此必越國眾生有緣矣。况剡中三年閱藏之約，大師已俯允，三年中隨緣住錫，政周、陶二先生隨順大師初心，而又况其桑梓地乎？賤兄弟荒陋，敢當檀越？然而瀝瀝此中不敢自隔於如來，亦既有年。仰惟慈悲憐憫，慨然辱臨。越人氏幸甚！諸人天幸甚！
塙埁合十和南

杭州府普慈寺聞達和尚助洋二十四元
杭州府鳳林寺敏松和尚助英洋二十元
杭州府彌勒院楚禪大師助洋二十四元
杭州府昭慶寺發朗和尚助洋一十二元
杭州府長慶寺□□和尚助洋
上海縣龍華寺月溪和尚助洋六元
順天府龍泉寺通智法師助洋六元
杭州府長慶寺義行和尚助洋四元
杭州府白衲庵通泉和尚助洋四元
蘇州府萬壽院寶鏞和尚助洋五元
上海縣龍華寺子松法師助洋八元

光緒二十年三陽月佛隴日種敏曦謹募

天台山方外志卷第十七終

天台山方外志卷第十八

文章考

[疏]

陳

少主皇太子請智者大師菩薩戒疏
淵和南。仰惟化道無方，隨機濟物，衞護國土，汲引天人，昭燭光輝，託迹朋友。比丘夢入，符契之像久彰；和上來儀，高座之德斯燭。是以翹心七淨，渴仰四依，庶三皈之誠可宏，五戒之法永固。竊尋內外兩教，大小二乘，重道尊師，由來尚矣。伏希俯從所請，世世結緣，遂其本願，日日增長。今月十五日於崇正殿設千僧法會，奉請菩薩戒師，謹遣主書劉璿略申誠款，殊未宣悉。弟子淵和南，正月十三日。

永陽王解講疏
菩薩戒弟子陳靜智稽首和南十方常住三寶，幽顯冥空、現前凡聖。伏惟法王法力，憫三界之顓愚；無漏無為，開一乘之奧典。深宗絕稱，仰蓮花以立名；實智難思，借寶珠而喻理。殷勤弘接，始則大事因緣；指掌言提，終令小乘解悟。接須彌，擲世界，未足為難；開秘密，導蒼生，斯為勿易。天台顗闍黎大師，遊浪法門，貫通禪苑，有為之結已離，無生之忍現前。仰屈來儀，闡揚極教，高軒層殿，廣闢齊宮，聖眾雲集，仙郡霧委，俱奉傳燈之曜，共挹懸河之流，法侶欣慶，神祇踊躍。弟子飄蕩業風，沉淪愛水雖。餐法喜，弗袪蒙蔽之心；徒仰禪悅，終懷散動之慮。但日輪馳鶩，曦和之轡不留；月鏡迴軒，姮娥之影難駐。適啓金函，便收寶軸。法輪輟軫，鷲嶺之說何期？清梵停音，魚山之唱方息。有離有會，歎自奚言？愛法敬法，潺湲無已。謹於今月十三日，解講功德，仰設法會，并度人出家。又觀音菩薩，法身大士，拯危拔難，利益人天。奉造靈儀，即日鎔鑄，用斯福善，上資清廟聖靈。又奉為即日至尊，願御膳勝常，安德宮太后菩薩寢興納豫，皇太子起居萬福，諸王諸主咸保嘉慶。末及弟子自身，并息諶等內外眷屬一切因緣，壽命長遠，身心快樂。唯願顯揚三寶，通達五乘，戒與秋月俱明，禪與春池共潔。生生世世與闍黎及講眾黑白，見聞覺知，恆結善友，恆將濟度。還同智積，奉智勝如來，便似藥王覲雷音種覺，或見生安樂世界，或處兜率天宮，俱蕩三乘行，俱向一乘道，恆沙菩薩為伴侶，恆沙國土為佛事，得法自在，得心自在，同修七覺分，同趣三菩提。虛空有盡，此願無窮，仰希幽顯證明法界，怨親同入願海，迴向薩雲，若為無所得故。

沈儀同請智者大師開《法華》經題疏
儀同公菩薩戒弟子吳興沈君理和南。竊聞大乘者，大士之所乘也。高廣普運，直至道場。復作四依，周旋六道。仰惟德厚，深會經文，於五誓之初，請開《法華》題，一夏內仍就剖釋，道俗咸瞻，延佇嘉唱，慈悲利益，不違本誓耳。謹和南。

隋

晉王請智者大師授菩薩戒疏
使持節．上柱國．太尉公．揚州總管諸軍事．揚州剌史．晉王．弟子楊廣，稽首十方三世諸佛，本師釋迦如來，當降此土補處彌勒；一切尊經，無量法寶；初心已上、金剛已降、諸尊大權摩訶薩埵，辟支、緣覺獨脫明悟，二十七賢聖他心道眼，乃至三有最頂十八梵王，六欲天子，帝釋天主，四天大王，天仙龍神，飛騰隱顯、任持世界、作大利益、守塔衞法、防身護命、護淨戒無量善神。咸願一念之頃，承佛神力，俱會道場，證明弟子誓願，攝受弟子功德。竊以識暗萌興，即如來性，無明俯墜，本有未彰。理數斯歸，物極則反，欲願當果，必積於因。是調御世雄，備歷生死，草木為籌，不可勝計。恆沙集起，固難思議，深染塵勞，方能厭離。法王啟運，本化菩薩，譬如日出，先照高山，隨逗根宜，權為方便，如彼眾流，咸宗大海。弟子基承積善，生在皇家，庭訓早趨，胎教夙漸，福理攸鍾，妙機須悟。恥崎嶇於小逕，希優遊於大途；笑止息於化城，誓舟航於彼岸。但開士萬行，戒善為先；菩薩十受，專持最上。諭造宮室，必因基址；徒架虛空，終不成立。弗揆庸懜，抑又聞之？孔老釋門，咸資鎔鑄。不有軌儀，孰將安仰？誠復釋迦能仁本為和尚，文殊師利冥作闍黎，而必藉人師，顯傳聖授，自近之遠，感而遂通。薩陁波崘，罄髓於無竭；善財童子，忘身於法界。經有明文，敢為臆說？深信佛語，聿遵明導。天台智顗禪師，佛法龍象，童真出家，戒珠因淨，年將耳順，定水淵澄，因靜發慧，安無礙辯，先物後己，謙挹盛風，名稱普聞，眾所知識。弟子所以虔誠遙注，命擑遠延，每畏緣差，值諸留難。亦既至止，心路豁然，及披雲霧，即銷煩惱。謹以今開皇十一年十一月二十三日，總管金城，設千僧蔬飯，敬屈禪師授菩薩戒，戒名「為孝」，亦名「制止」。方便智度，歸親奉極，以此勝福，奉資至尊皇后，作大莊嚴，同如來慈，普諸佛愛，等視四生，猶如一子。弟子即日種羅睺業，生生世世還生佛家，如日月燈明之八王子，如大通智勝十六沙彌，眷屬因緣，法成等侶，俱出有流，到無為地，平均六度，恬和四等，眾生無盡，度脫不窮，結僧那於始心，終大悲於赴難，博遠如法界，究竟若虛空，具足成就，皆滿願海。楊廣和南。

智者大師石城莊嚴彌勒像發願疏
稽首和南三世諸佛。伏惟法身無像，隨機顯現；淨土不毀，人眾見燒。滬瀆浮來，靈塔地涌；剡山天樂，通夢陸咸。三處尊儀，表代三世；慈善根力，利益斯土。但年深歲曩，聖迹淩遲，諸佛影象若淪，眾生善根無寄。諱宿世有幸，忝預法門，德行輕微，功業無寄，謬為道俗所知，顧影羞躬，無以自處，上慚三寶，無興顯之能，下愧羣生，少提拔之力，刻骨刻肌，將何所補？幸值明時，棟梁佛日，願藉皇風，又承眾力，將勸有緣，修治三處。先為興顯三世佛法，次為擁護大隋國土，下為法界一切眾生。若塔像莊嚴，則紹隆不絕，用答佛恩。若處處光新，國界自然殊特妙好，則報至尊水土之澤。若見聞者發菩提心，則利益一切，種出世業。但久域此心，緣障未果。此際赴期西出，氣疾增動。毒器壞瓶固非保惜，先以身命奉給三寶，謹聽威神。若形命停留、能生物善、不污佛法者，伏聽使乞早除差，行願速圓。若命雖未盡、方多魔障、損物善根、汙亂佛法者，豈須停世？願早灰滅。滅後以諸誓願付囑後人，使經紀修立，乞三寶加建，速得圓滿。前於佛隴金光明道場已發此願，今重於石像再述愚誠，伏願聖凡重垂攝受。謹疏。開皇十七年十一月二十一日。

晉王遣使入天台建功德發願疏
菩薩戒弟子總持和南十方三世諸佛，一切尊法，三乘聖眾，上界天仙龍神，他心道眼、護持應現、畟塞虛空無量幽顯。切聞諸佛菩薩不捨本誓，為天人師，拔濟含識；次令和尚闍黎代作宗範，引接後來，與佛無異。資敬之重，具在經律；不有明導，豈濟苦海？匪報厚德，豈收福田？遺行可追，謹依佛語。菩薩戒先師天台智者，來踰剡嶺，遷化石城。初聞訊至，哀情摧衄。敬惟勝行，逾滿熙連。佛許臨終，自說所得。今開侍者所書，巨有異相。稱吾位居五品弟子，事在法華，十住信心，文具瓔珞。於是空聲異響，徧滿山房，索披大衣，云觀音來至，驗知入決定聚，面覩彌陁，靜攝遷神，安坐身證，久移晦朔，容相儼然。斯蓋無量劫來檀慧具足，深護佛法，發起羣生。非無顯晦出沒，其孰能於此歟？有始有終者，其惟聖人乎！設以辯才千萬偈讚師福慧，終不能盡。夏初遣信到山，期法歲竟迎接。僧臘既滿，尚疑谿谷毒厲，意取氣交霜雪。杯度鏡水，及屆剡下，便承臥疴，豈言信次？騰神淨域，遂不獲重覩音容，再諮法味。《維摩義疏》蘊而莫宣，良由宿障根深，致違心契。已悔於前，須補於後。近於此州禪眾舊居，雖仰為設會，并就天台指畫之地，則造寺塔。而於彼山頭陀之處，未獲熏修。今夤覽別書，囑寄佛法不思議事，感歎銘衿無已之誠。今遣往於佛隴峯頂，集眾結齋。願承三寶之力，速達西方（智者證知淨土記莂），生生世世長為大師弟子，未得佛前早相度脫，不棄緣感，弘到菩提。并乞眾力為弟子懺悔，自從無明住地以來，至於今日，恆沙惑障，煩惱迷昏，五蓋十纏，輪迴界內，八萬四千塵勞增長。願憑積慶及茲功德，眾罪霜露，慧日消除，眾善普會，法雨洋溢，神通道力照藹皇家，寶祚靈長覃被億兆。開皇十八年正月二十九日。

皇太子敬靈龕疏
維隋仁壽元年，歲次辛酉十二月十七日景夤，菩薩戒弟子皇太子總持和南，敬告天台山寺先師智者全身舍利靈龕之座。粵竊聞「民生在三，事之如一」，皆資聖範，能遂賢功。顏回不值宣尼，豈鄰殆庶？尹喜不逢老氏，安致長齡？况乎乘般若之舟，望菩提之岸，弗有明導，豈至寶所？復因信俱次法城，所謂自利利他，人我兼利。師及弟子，智斷具足。抑又聞曰，疏傅告老，太子贈以黃金；桓師退辭，家庭陳於喪服。斯並有為方內，少用報恩；豈臻無際空表，盡酬師力。弟子宿植德本，早承道教，身戒心慧，蒙瑩明珠；旱穗寒茭，盡沾甘露。雖復時流歲永，生滅不追；行住坐臥，伏膺如在。爰以景昧，謬齒元良；守器非才，昇離多懼。復奉明詔，曩經作伯；暫輟監撫，還省宸方。瞻望天台，有如地踊。僧使續來，龕瑞重疊；多寶妙塔，如意分身；玉毫金光，分宵破暗；應念彈指，自室穴聲。有一於此，已稱靈顯；四者難并，豈非希有？自曇光坐滅之後，道猷身證已來，興公飛錫所不能稱，靈運山居未有斯事。盛矣哉！是我大師證道之基趾也。至矣哉！是我良田之報歲也。詩云：「無言不酬，無德不報。」經稱：「知恩報恩，諸佛皆爾。」近歲雖遵誡約，修搆衹桓；多慚布金，止因山宇。庶同心淨域，勝土莊嚴。幸僧眾無虧，熏修不缺；冥力深扶，人功多愧。今遣員外散騎侍郎兼通事舍人張乾威，送僧使灌頂等還山。於寺設會，稽首接足十方三世一切三寶，無量幽顯現前大眾，以此功德，仰資先師智者，早證正覺。具如臨終證現，以生安養；頃來留瑞，久現彌陀。踵武觀音，連衡大勢。回眸東視，不捨娑婆；轉睇南閻，彌憐震旦。滄溟巨海，尚不讓於涓流；嵩華峻極，安苟排於微𡏖？敢陳薄供，願垂攝受。當使無邊法身盡承甘露，無量化影咸進醍醐。涅槃餐之不可窮，般若味之不可竭。盡我念力，遵我師道。消我煩惱，滿我誓願。現在未來長慧提拔，家國眷屬俱入大乘。密往潛來恆垂影響，塵勞障累消除隱塞。究竟等虛空，圓滿如法界。斯則大師勝力，諸佛荷擔。弟子含慈，出如來藏。無離文字，以求解脫。文字之性，即解脫也。不著世間如蓮華，常善入於空寂行。達諸法相無罣礙，稽首如空不可依。

皇太子於天台設齋願疏
菩薩戒弟子皇太子總持，和南十方三世法佛、報佛、應佛，法身、應身、化身。諸佛所師，所謂法也。以法常故，諸佛亦常。佛常、法常、比丘僧常。世間皆空而實不空，諸佛妙有而實不有。不有而有，不空而空；至寂恬然，始名至樂。凡情獘報皆生極苦，迷之者則生盲晧首，得之者則罔像玄珠。弟子幸憑勝緣，微因宿種，方便智度，生在佛家。至尊皇后慈仁胎教，有八王子日月燈明之恩，十六沙彌大通智勝之勗。加以昔蒞淮海，欽尚釋門。先師天台智者顗禪師，膺請江都授菩薩戒，由是開悟，歸憑有在。而夢楹託諷，梁木先頹，合掌安禪，端坐示滅，於今數載，儼然若思。適現儀形，續放光燄，彈指之聲，震於龕室。僧使報述，遐邇聳踊。皆由佛法僧力，感應相關，汲引含靈，故現斯瑞。肅奉明詔，暫輟監國，巡慰淮揚，銜籲毗黎，思報佛恩，少酬師道。以今大隋仁壽元年，歲次辛酉十二月十七日，謹遣員外散騎侍郎通事舍人張乾威，到天台山寺敬設蔬飯，雖調八水，多慚百味。庶同純陀之末供，有如淨名之遙請。色香細軟，徧滿十方。歡喜甘餐，甯唯百億？天仙龍神，並希雲布。任持世界，盡望星羅。以智者之分身，納師資之攝受。經稱：「信為能入，智為能度。」願消甘露，咸濟苦海。應變穢土，通同淨國。天覆地載，長轉金輪。七廟六宗，永安玉座。本支百世，紹隆萬紀。男女緇素，皆染大乘。水陸空行，咸知佛性。須彌入於芥子，未足成難；食頃猶如巨劫，曷以為怪？井蛙不識江海，蚊睷安知鵬翼？以我今懺并乞氷消，以我今誠皆入願海，發菩提心徧在諸物。菩提心者即是佛心，下度眾生，上求佛果。不可以身得，不可以心得，以無所得即菩提心，無所得即是得無所得。稽首歸命十方三寶。

荊州道俗請智者大師講《法華經》疏
導因寺東巖菩薩戒弟子陳子秀等稽首和南。竊以法門不二，理絕言忘，應病隨機，假名相說。雖復常居寂滅，而廣示威儀；不起道場，躬昇自在。義談廣狹，迹現淺深，普是有識津梁，含生舟渚。論其汲引，莫不方便為先；語其提携，無非譬喻為本。宅中童孺，教三車而競出；庸賃窮子，知糞穢之可除。仰惟禪師，居不測之位，懷普洽之心，道貫三通，智階百法，輒欲奉屈，宣揚《法華》一部。展禽、邵伯，術小功微，尚復布政棠陰，宣風柳下，况復親承三點，高修六度，必願俯就傾誠，留心鑽仰。漢皇白水，由昌大風；桑井可嘉，無容默已。庶令貴賤上下咸識一乘，大葉小枝等蒙慈潤。幸使高源鑿井，速見洪泉；醉悟昏迷，還知昔寶。輒述眾情，罔知陳具。謹請。開皇十三載八月十日。

蔣山棲霞寺請疏
棲霞寺眾保恭等和南。竊以瞻慕明德，灰管屢遷。展覲以來，炎涼甫隔。伏餐至法，用稟教門。定水澹而無涯，詢峯高而不極。至如止觀、方等之義，龍樹、馬鳴之文，莫不殫其理窟，究其冲妙。恭雖不敏，少遊講席，窺翫南北經論三十餘年，求其奧旨不悟。觀諸法海，寄在餘生。所冀傾蠡，猶欣飽腹。然道安之遇澄上人便稱北面，惠永之逢遠上首即創東林。是知得奉勝人，須安勝地者也。恭雖疏薄，竊欽往彥。但所居棲霞寺，乃宋代明徵君宅，僧紹之所建立也。鐫山現像，疏巖敞殿，似若飛來，無慚踊出。若其林泉爽麗，房宇縈紆，桂嶺春芳，雲窗晝歇。自昔高行，是用遊憩。故寺眾齊誠，請延威德，惟願傍觀曩哲，爰降彼居，依經受用，必乘納處。所有田園基業，具在別條。謹共開府士柳顧言，證成斯誓，庶金剛之域與鷲嶺而長存，法寶斯傳等雞山而不滅。謹疏。開皇十五年八月六日保恭等疏。

吉藏法師請智者大師講《法華經》疏
吳州會稽縣嘉祥寺吉藏稽首和南。伏聞山號崔嵬，道安登而說法；峯名匡岫，慧遠棲以安禪。未若茲嶺宏麗，接漢連霞；濬壑飛流，冲天灌日。赤城丹水，仙宅隩區；佛隴香爐，聖果福地。復經擅美，孫賦稱奇。智者棲憑二十餘載，禪慧門徒化流遐邇。昔同壽英彥纔解通經，法淨俊神正傳禪業。若非道參窮學、德侔補處，豈能經論洞明、定慧兼照？至如周旦沒後，孔丘命世；馬鳴化終，龍樹繼後。如內外不墜，信在人弘；光顯大乘，開發秘教。千年之興，五百實復，在於今日。南嶽叡聖，天台名哲；昔三知住持，今二尊紹係，豈止灑甘露於震旦？亦當振法鼓於天竺。生如妙悟，魏晉已來，典籍風謠，實無連類。釋迦教主，童英發疑；盧舍法王，善財訪道，敢緣前迹，諦想崇誠。謹共禪眾一百餘僧，奉請智者大師演暢《法華》一部。此典眾星之喉襟，諸經之關鍵。伏願開佛知見，耀此重昏。示真實道，朗茲玄夜。庶以三千國土來稟未聞，百劫後生奉遵大義。築場戒節，扸木將臨。搖落山莊，玄黃均野。桂巖玉蘂，菊岸花榮，彌切聲聞之心，頗傷緣覺之抱。吉藏仰謝前達，俯愧詢求。競懼惟深，但增戰悚。謹請。開皇十七年八月二十一日。

宋

元通法師續經發願疏
昔陳隋二國師智者大菩薩，嘗親書方等經，唯一卷存耳。四明沙門元通謹習真蹟，續書三卷以全之。又慮真蹟歲久紙潰，仍書第四卷，預備其闕。復集智者所說《方等行法》共成一卷。新故計六卷，永鎮於天台之大慈焉。功已，敬法智者湖南道林寺造塔願辭，聊伸大誓云。
沙門元通稽首和南十方三寶。伏惟先象弗朕，至言匪標；冥真絕思，濟物安寄？（稽首）寂境靡得，極照忘知；萬化任紛，一如彌湛。（稽首）落詮大道，詣旨玄章；肉骨神丹，昧岐真月。（稽首）拯危殞質，酬素混流；悠運弗謀，觸情被澤。竊惟魄昏夢作，冥冥弗覩於朝陽；目眚花紛，眩眩不逢於神藥。長歎四生之出沒，修夜未明；痛思萬有之浮沉，太虛數翳。欲證無身無土，須崇臣誓良由。故選香煤，細和頂血，繼智者之真蹟，全方等之靈編。集此殊功，冀嚴勝報。元通伏願，餘生若棄，惡趣永辭，歸神明於寶坊，謝惑累於塵界。屈躬大覺，問道至人，盡真域以咸游，是法王而普供。耳歷玄旨，心旋本源；□相不存，萬境俱照。四重願海，常自沐神；十種度門，常當蹈足。高位階於極證，大慧等於徧知。舒恆沙之音聲，宣塵點之經卷。為調御者，作天人師，然後却入諸剎，普應羣倫，化九界之眾生，洗三種之大障。遊無間獄，代以長然；生邪見家，誘之速離。隨蠕飛之需，欲令應念以俱圓；咸銷幻化之邦，永盡空花之界。元通又念，終以餘緣，尚流諸趣；或因大罪，忽墜苦城。從教長碎百骸，亦願即逢諸佛，塵塵處處，每與追隨，劫劫身身，常為給侍，聞正法而大悟，蕩細惑以還源。仰惟至聖以冥資，使眾願言而成足。脫二輪之逆運，樹一志而弗移。會躋寂默之都，要居眾伏之頂。謹願。

蕭山縣虔心庵比丘尼得船助洋二十四元
清淨庵清信女善明助洋五元
清淨庵清信女裕正助洋五元
清修庵清信女正空助洋四元
陳門徐太太助英洋二十四元
陳門陶太太助英洋二十四元
陳門韓太太助英洋二十四元
陳門康太太助英洋二十四元
孔門陳太太助英洋二十四元
曹門湯太太福明助英洋六元

光緒二十年芳春佛隴沙門敏曦謹募

天台山方外志第十八卷終

天台山方外志卷第十九

文章考

[序]

唐

梁翰林：《天台止觀統例》序
夫止觀何謂也？導萬法之理而復於實際者也。實際者何也？性之本也。物之所以不能復者，昏與動使之然也。照昏者謂之明，駐動者謂之靜；明與靜，止觀之體也。在因謂之止觀，在果謂之智定。因謂之行，果謂之成。行者行此者也，成者證此者也。原夫聖人有以見「惑」足以喪志，「動」足以失方，於是乎止而觀之，靜而明之，使其動而能靜，靜而能明。因相待以成法，即絕待以照本。立大車以御正，成大事而總權。消息乎不二之場，鼓舞於說三之域。至微以盡性，至頤以體神。語其近則一毫之善可通也，語其遠則重玄之門可窺也。用至圓以圓之，物無偏也；用至實以實之，物無妄也。聖人舉其言所以示也，廣其目所以告也。優而柔之，使自求之；擬而議之，使自至之。此《止觀》所由作也。夫三諦者何也？一之謂也。空假中者何也？一之目也。空假者，相對之義；中道者，得一之名。此思議之說，非至一之旨也。至一即三，至三即一，非相舍而然也，非相生而然也。非數義也，非強名也，自然之理也，言而傳之者迹也。理謂之本，迹謂之末。本也者，聖人所至之地也；末也者，聖人所示之教也。由本以垂迹，則為大為小、為通為別、為頓為漸、為顯為祕、為權為實、為定為不定。遁迹以返本，則為一為大、為圓為實、為無住為中、為妙為第一義。是三一之蘊也。所謂空也者，通萬法而為言者也；假也者，立萬法而為言者也；中也者，妙萬法而為言者也。破一切惑，莫盛乎空；建一切法，莫盛乎假；究竟一切性，莫大乎中。舉中則無法非中，目假則無法非假，舉空則無法不空。成之謂之三德，修之謂之三觀。舉其要，則聖人極深研幾、窮理盡性之說乎！昧者使明，塞者使通。通則悟，悟則至，至則常，常則盡矣；明則照，照則化，化則成，成則一矣。聖人有以彌綸萬法而不差，磅礡萬劫而不極，寓名之曰「佛」，強號之曰「覺」。究其旨，其解脫自在，莫大乎極妙之德乎！夫三觀成功者如此。所謂圓頓者，非漸次，非不定，指論十章之義也。十章者，恢演始末，通道之關也。五略者，舉其宏綱，截流之津也。十境者，發動之機，立觀之諦也。十乘者，妙用所修，發行之門也。止於正觀而終於見境者，義備故也。闕其餘者，非所修之要故也。乘者何也？載物而運者也。十者何也？乘載之事者也。知其境之妙，不行而至者，德之上也。乘一而已矣，豈藉夫九哉？九者，非他相生之說，未至者之所踐也。故發心者，發無所發；安心者，安無所安；破徧者，徧無所破。爰至餘乘，皆不得已而說也。至於別其義例，判為章目，推而廣之不為繁，統而簡之不為少，如連環不可解也，如貫珠不可雜也，如懸鏡不可掩也，如通川不可遏也。義家多門，非諍論也；案經證義，非虛設也。辯四教淺深，事有源也；成一事因緣，理無遺也。噫！《止觀》，其救世明道之書乎！非夫聖智超絕、卓爾獨立，其孰能為乎？非夫聰明深達、得意忘象，其孰能知乎？今之人乃專用章句文字從而釋之，又何疏漏耶！或稱：「不思議境與不思議事皆極聖之域，等覺至人猶所未盡；若凡夫生滅心行，三惑浩然，於言說之中推上妙之理，是猶醯雞而說大鵬，夏蟲之議層冰，其不可見明矣。今止觀之說，文字萬數廣論果地，無益初學；豈如暗然自修，功至自知，何必以早計為事乎？」是大不然。凡所謂上聖之域，豈隔闊遼敻與凡境夭絕歟？是唯一性而已，得之謂悟，失之謂迷；一理而已，迷而為凡，悟而為聖。迷者自隔，理不隔也；失者自失，性不失也。《止觀》之作，所以辯同異而究聖神，使羣生正性而順理者也。正性順理，所以行覺路而至妙境也。不知此教者，則學何所入？功何所施？智何所發？譬如無目，昧乎日月之光，行於重險之處，顛踣墮落可勝紀哉？噫！去聖久遠，賢人不出，庸昏之徒，含識而已。致使魔邪詭惑，諸黨並熾，空有云云，為坑為阱。有膠於文句不敢動者，有流於漭浪不能住者，有太遠而甘心不至者，有太近而我身即是者，有枯木而稱定者，有竅號而稱慧者，有奔走非道而言權者，有加於鬼神而言通者，有放心而為廣者，有罕言而為密者，有齒舌潛傳為口訣者。凡此之類，自立為祖，繼祖為家，反經非聖，昧者不覺。仲尼有言：「道之不明也，我知之矣！」有物累也。悲夫！隋開皇十七年大師去世，皇朝建中垂二百載，以斯文相傳凡五家師，其始曰灌頂，其次曰縉雲威，又其次曰東陽威，又其次曰左溪朗公，其五曰荊溪然公。頂公於同門中，慧解第一，能奉師訓，集成此書，蓋不以文辭為本故也，或失則繁，或得則野。當二威之際，緘授而已，其道不行。天寶中，左溪始弘解說，而知者蓋寡。荊溪廣以傳記數十萬言，網羅遺法，勤矣備矣。荊溪滅後，知其說者適三四人。古人云：「生而知之上也，學而知之者次也，困而學之又其次也。」夫生而知之者，蓋性德者也；學而知之者，天機深者也；若嗜慾深、耳目塞，雖學而不能知，斯為下矣。今夫學者，內病於蔽，外役於煩，沒世不能通其文，數年不能得其益。則業文為之屢校，梏足也；棼句為之簸糠，眯目也。以不能喻之師，教不領之弟子，《止觀》所以未光大於時也。予常戚戚，於是整其宏綱，撮其機要。理之所存，教之所急，或易置之，或引伸之；其義之紆，其辭之鄙，或薙除之，或潤色之。凡浮疏之患，十愈其九；廣略之宜，三存其一。是袪鄙滯，導蒙童；貽諸他人，則吾豈敢？若同見同行，且不以止觀罪我，亦無隱乎爾。建中上元甲子首事，筆削三歲，歲在折木之津，功畢云耳。
翰林學士安定梁肅撰

〈智者大師傳〉論
論曰：修釋氏之訓者，務三而已，曰戒、定、慧。斯道也，始於發心，成於妙覺，經緯於三乘，導達於萬行，而能事備焉。昔法王出世，由一道清淨，用一音演說，機感不同，所聞蓋異。故五時五味、半滿權實、徧圓大小之義，播於諸部，粲然殊流。要其所歸，無越一實。故經曰：「雖說種種道，其實為佛乘。」又曰：「開方便門，示真實相。」喻之以眾流入海，標之以不二法門，自他兩得，同詣祕密，此教之所由作也。暨鶴林滅而法網散，神足隱而宗途異，各權所據，矛盾更作。其中或三昧示生，或四依出現，應機不等，持論亦別。故《攝論》、《地持》、《成實》、《唯識》之類，分路並作；匪有匪空之譚，莫能一貫。既而去聖滋遠，其風益扇。說法者桎梏於文字，莫知自解；習禪者虛無其性相，不可牽復。是此非彼，未得者謂證。慧解之道，流以忘返；身口之事，蕩而無章。於是法門之大統，或幾乎息矣！既而教不終否，至人利見，慧文、慧思，或躍相繼。法雷之震未普，故木鐸重授於天台大師。大師象身子、善現之超悟，備帝堯、大舜之體相，贊龍樹之遺論，從南嶽之妙解，然後用三種止觀成一事因緣，括萬物於一心，開十乘於八教，戒定慧之說，空假中之觀，坦然明白，可舉而行，於是教無遺法，法無棄人，人無癈心，心無擇行，行有所證，證有其宗，大師教門所以為盛故。其在世也，光照天下，為帝王師範；其去世也，往來上界，為慈氏輔佐。卷舒於普門示現，降德於如來所使，階位境智，蓋無得而稱焉。於戲！應迹雖往，微言不墜。習之者猶足以抗折百家、昭宗三藏，又况聞而能思，思而能修，修而能進，進而不已者歟！斯人也，雖曰未證，吾必謂之近矣。今之人，正信者鮮。啟禪關者，或以無佛無法、何罪何善之化，化之中人以下；馳騁愛欲之徒，出入衣冠之類，以為斯言至矣，且不逆耳。私欲不廢，故從其門者，若飛蛾之赴明燭、破塊之落空谷。殊不知坐致焦爛而不能自出，雖欲益之而實損之，與夫眾魔外道為害一揆。由是觀之，此宗之大訓，此教之旁濟，其於天下為不侔矣。自智者傳法五世至今，湛然大師中興其道，為予言之如此，故錄之以繫於篇。一名〈天台法門議〉。
前人

普門子：《法華玄義釋籤》緣起序
四教成列，開合之旨蘊乎其中；十子既往，幽贊之功在人方絕。惟三轉遂周，一乘載導，經文顯而約，玄記博而深，後進難窺，蒙求尚壅。不遠而復，存乎其時，我哲匠湛然公當之矣。公孩提秀發，志學名成，淵解得於自心，博贍振於先達，無適不可，以虛受人，暨毘壇以至於國清，其從如雲矣！間者島夷作難，海山不寧，徇法之多，側身嚴宇，或謂身危法喪，莫如奉法全身，僶俛遂行，暴露原野，是樂法者請益悅隨。且法實無邊，身則有待；弘敷未暇，籤訪有憑。因籤以釋，思逸功倍。美哉洋洋乎！登門者肯綮未嘗，望涯者恥躬不逮。乘是以訓，文其可廢耶？先德既詳，雖大科不舉；諸生未達，在小疑必疏。凡十卷。不忘於本，以天台名家；善繼其宗，以釋籤順學。信所謂觀象得意，俾昏作明，永代不朽者也。普早歲在塵，後時從道，徒欲擊其大節，獨不愧於心乎！
天王在陜郛之明年甲辰歲紀月貞於相，君山除饉男．普門子撰

《止觀輔行傳弘決》序
宗虛無者，名教之道廢；遣文字者，述作之義乖。古先梵王，乘時利見，聖賢道契，德音莫違，尚假言詮，寄諸結集。況時淹像季，學鮮知幾，領會之賓，十無一二。至有窮年默坐，甘節於昏懵；白首論心，遲回於半滿。人之多僻，其若是乎！未階捫象，各陳乳色，或謂即心是佛，悟入之門；色不異空，本末誰迹？將冥絕待，章句何施？鳴呼！大教陵夷若是。蓋由未辯文字之性離，孰喻總持之功深？惟昔智者大師降生示世，誕敷玄德，大拯橫流。咨覆簣於大思，振絕維於龍猛。命家作古，以中觀為師宗；立極建言，以上乘為歸趣。爰付灌頂，頂公引而伸之，欽若弘持，廣有記述，教門戶牖，自此重明。繼之以法華威，威公宿植，不愆於素。復次天宮威，威公敬承，如水傳器。授之於左溪玄朗，朗公卓絕，天機獨斷，相沿說釋，遑恤我文。載敭於毘檀湛然，然公間生，總角穎悟，左谿深相器異，誓以傳燈。
嘗言：止觀二門，乃統萬行；圓頓之說，一以觀之。噫！纘承四世，年將二百，魚魯斯訛，不無同異。方將繹思，津導玄流，遂廣斥邪疑，磅礡今古，質而不野，博而不繁，著《輔行記》凡十卷，備前聖廣略之旨，允今人勝劣之機，豈唯錯綜所聞，將以隱括所治。所治即行，三多之妙運遽階；所聞唯解，一經之玄覽斯㳷。夫行有岐路，則始終天隔；解無方隅，亦淺深隨類。建言輔行，以舉其全。故自遠方來，詢疑請益，擊蒙發覆，孜孜日夕，庶幾幽贊，欽若傳弘。道之將行，不孤運矣！咨予末學，輕議上乘，其猶𤾽火增輝二曜。
前人

崔尚：桐柏觀頌序
桐柏山高萬八千丈，周旋八百里。其山八重，四面如一。中有洞天，號金庭宮，即右弼王喬子晉之所處也。是之謂不死之福鄉，養真之靈境。故立觀有初，強名桐柏焉耳。
古觀荒廢則有道之士往往因之，壇址五六，厥迹猶在。洎乎我唐，有司馬煉師居焉。景雲中，天子布命於下，新作桐柏觀。蓋以光昭我元元之丕烈，保綏我國家之洪祉者也。
夫其高居八重之一，俯臨千仞之餘，抱陰嚮陽，審曲面勢，東西數百步，南北步如之。連山嵬峩，四野皆碧，茂木蓊鬱，四時並青。大巖之前，橫嶺之上，雙峯如闕，中天豁開。長澗南瀉，諸泉合漱，一道瀑布，百丈垂流，望之雪飛，聽之風起。石梁翠屏可倚也，琪木珠條可攀也。仙花靈草，春秋競發，幽鳥清猿，晨暮遞響，信足賞也。始豐南走，雲嶂間起；剡川北去，煙岑相接。東亞入滄海，不遠蓬萊；西則浩然長山，無復人境。總括奧祕，鬱為秀絕。苞元氣以混成，鎮垕地而安靜，非夫神與仙宅，仙得神營，其孰能致斯哉？故初營天尊之堂，晝日有雲五色浮靄其上；三井投龍之所，時有異氣入堂復出者三。書之者記祥也。然后為虛室以鑿戶，起層臺而纍土，經之殖之，成之翼之。綴日月以為光，籠雲霞以為色，花散金地，香通元極。貞侶好道，是遊斯息。微我練師，孰能興之？

宋

晁待制：《仁王般若經疏》序
陳隋間，天台智者大師遠稟龍樹立一大教，九傳而至荊溪。荊溪之世，有新羅來學者，曰法融、理應、純英，故此教播於海外諸國，與中原並盛矣。唐室喪亂，典籍蕩滅，雖此教不可忘者，亦難乎其存也。然杲日將出，而曉霞先升；真人應運，而文明自見。我有宋之初，此教復航海入吳越。今世所傳，三大部之類是也。然尚有留而不至，與夫至而非真者。《仁王經疏》先至有二本，眾咸斥其偽。昔法師既納日本信禪師所寄辟支佛髮，答其所問二十義，乃求其所謂《仁王經疏》。信即授諸海舶。無何，中流大風驚濤，舶人念無以息龍神之意，遽投斯疏，以慰安之。法智乃求強記者二僧詣信，使誦文以歸。既而二僧喪乎日本。至元豐初，海賈乃持今疏二卷來，四明有沙門如詢因緣得之云云。智者慈霔，盡法性為止觀，而原流釋迦之道，今方盛於越中，異日會當周於天下。豈獨是書之不可掩哉，大抵吾宗所以永異它家，不容同世並語者，其唯三千乎？其唯觀具乎？

吳鎧菴居士：重刊《刪定止觀》序
奇哉！救世明道之書，不圖復行於今也。使王公大人知有此書，必不至信讒以廢毀；使縉紳先生知有此書，必不至立論以觝排；使啟禪關者讀此書，其肯以教外別傳自欺乎？使尋經論者能讀此書，其肯以分別名相自困乎？矧欲使薄海內外，家藏此書，展轉開導，了達此義，又孰肯貪於粗獘五欲而不早求解脫者乎？是皆內教弟子，護持教法之大略也。子貢好辯，孔道以明；孟子巖巖，功堪繼禹。斯言概之，誰曰不信？
吳克己撰

慈雲大師：《南嶽止觀》後序
止觀，用也，本乎明靜；明靜，德也，本乎一性。性體本覺謂之明，覺體本寂謂之靜。明靜不二謂之體。體無所分，則明靜安寄？體無不備，則明靜斯在。語體，則非一而常一；語德，乃不二而常二。祇分而不分，祗一而不一耳。體德無改，強名為萬法之性；體德無住，強名為萬法之本。萬法者，復何謂也？謂舉體明靜之所為也。何其然乎？良由無始本覺之明強照，照生而自惑謂之昏；無始無住之本隨緣，緣起而自亂謂之動。昏動既作，萬法生焉。揑目空華，豈是他物？故云不變隨緣，名之為心；隨緣不變，名之為性。心，昏動也；性，明靜也。若知無始即明而為昏，故可了今即動而為靜。於是聖人見其昏動可即也，明靜可復也，故因靜以訓止，止其動也，因明以教觀，觀其昏也，使其究一念即動而靜，即昏而明。昏動既息，萬法自亡，但存乎明靜之體矣，是為圓頓，是為無作，是如來行，是照性成修。修成而用廢，誰論止觀？體顯而性泯，亦無明靜。豁然誰寄？無所名焉。為示物指歸，止成謂之解脫，觀成謂之般若，體顯謂之法身，是三即一，是一即三，如伊三點，如天三目，非縱橫也，非一異也，是謂不思議三德，是謂大般涅槃也。嗚呼！此法自鶴林韜光授大迦葉，迦葉授之阿難。阿難而下，燈燈相屬，至第十一馬鳴，鳴授龍樹，樹以此法寄言於《中觀論》。論度東夏，獨河淮慧文禪師解之，授南嶽大師。南嶽從而照心，即復於性，獲六根清淨，位鄰乎聖，斯止觀之用驗矣！我大師惜之無聞後代，從大悲心出此數萬言，目為《大乘止觀》，亦名《一乘》，亦名《曲示心要》。分為二卷，初卷開止觀之解，次卷示止觀之行。解行備矣，猶目足焉，俾我安安不遷而運到清涼之池。噫！斯文也，歲月遼遠，因韜晦於海外，道將復行也。果於咸平三祀，日本國圓通大師寂照錫貲扶桑，杯泛諸夏。既登鄮嶺，解篋出卷，天台沙門遵式首而得之，度支外郎朱公頔冠首序，出奉錢摸板而廣行焉。大矣哉斯文也！始自西傳，猶月之生；今復東返，猶日之升。素景圓暉，終環回於我土也。因序大略，以紀顯晦耳。
天竺沙門遵式撰

王太師：〈十法界圖〉序
修觀之道，曰從行、曰附法、曰託事，唯三而已。今觀心圖者，從行之正軌也。準夫止觀二十五法為方便，十乘十境為正修者，固非於此能備。若其日用之際，以十界德過升沉，鑑我心曲，雖絲髮不能自逃，其遷善改過之要乎？慈雲大師示我以觀心之圖，研味法喜，心乎不忘。置諸座隅，足以自警，而未見兼人之益。乃復命工形諸篆刻，用廣流行，庶幾乎仰承於師志也。
宋皇天聖元年九月既望，太原王欽若撰

賀允中：《江東天籟》序
紹興壬子之春，余挐舟自秦淮東下。雅聞天台有玉霄峯之境，巉絕秀爽，可以冥搜遠寄，於是卜萬年之麓而寓焉。一日遊萬年，上桐柏，至福聖松下，遇見一人焉；修而岸，傲吟而來。有黃冠謂予曰：「此劉與機也。」揖而坐，盤礡良久。徐叩所業，與機自笑：「亡日月舊矣。徜徉谿澗，酬揖仙風；所未能去懷者，惟觴及咏，餘復何言！」因口占數篇，坐客皆擊節，余亦不覺近前捋其鬚，曰：「比招山友，尋獲詩人，大不孤於此行矣！」自此芒鞋竹杖，季往月來，率以為常。及余為福建漕回，每遇於巾子山之精舍。訪其近作，則氣益渾而格益整，雄贍兩足，意語具勝，往往筆端超詣，可以平視鮑、謝，而髣髴乎唐之氣象焉。遂目其編為《江東天籟》。與機曰：「君子愛人，不以姑息，夫子何誇予之有？」予應之曰：「聞有豫章先生乎？此老句法為江西第一祖宗，而和者始於陳后山，派而為十二家，皆錚錚有名，自號江西詩派。今子孤立江東，恨知于者不多。他日士大夫終得子之詩，必有心醉而興「見晚」之嘆者矣。彼派焉者，雖欲擅一方，而不容對壘之可乎？」與機掉頭不領，予強名之以歸其卷云。若問與機所以為與機，胸中有皂白者，開卷自燎然也。
己巳仲秋，賀允中序

吳子良：《江東天籟》序
台以山名，而天台縣山所盤礡，巔頂入霄漢，雲氣與滄海相吐吞。其秀英所鍾，在物為靈根異卉，在人為仙侶佛徒，晉唐以來傳之矣。然予曩使畿下，俾所部各議祠鄉先賢，以勵來學。而天台獨以二劉公應，然則無達宦先二公者乎？何為其取此？嘻！此可見人心矣！
世之通塞者外，而非通塞者內；顯晦者暫，而非顯晦者常。方二公在時，身名僅一第，官薄不過初品。葛巾藜杖，往來林谷間，與牧童樵叟相爾汝；而孝義積於家，孚於鄉。鄉之饑歲賴以活，鄰里賴以安，鬪訟賴以平。當世名公卿皆其賓友，一時名聲俊流多其門下士也。則位雖非通，而道不為塞；生雖非顯，而死不為晦。上下千二百年，宜未有先二公者。
二公，長曰知過，字與機；少曰知變，字與權，皆以能詩稱。而與機之詩，尤宏富俊健，有慶曆元祐氣骨。賀公允中目其集為《江東天籟》，謂與江西宗派相上下，迨庶幾哉！夫優於詩而劣於德，詩未必傳，傳未必彰彰也。德勝其詩，詩減其德；德既傳，詩亦傳矣。而況詩不復減其德，詩有不傳者乎？
淳祐十二年二月二日，荊溪吳子良序

宋之瑞：〈天台圖經〉序
天台僻居海嶠，古不以佳郡名，往往為逐臣禦魑魅之地。暨皇朝聲教遠被，乃稍列於中州。翠華南渡，密邇行都，始為輔郡。然而氣衝神秀，仙佛所宅，洞天福地，殆與蓬萊、方丈相埒。其著稱自昔，又不可掩者。
之瑞弱冠游太學，先是未嘗一登勝踐。或有問者，輒口呿不能對。私竊嘆曰：「司馬遷徧游天下名山大川，而吾居是邦，曾不能出戶庭，少迂杖屨，是可嗤矣！」曩歲居憂多暇，遂與一二釋子窮探極詣，不憚繭足。凡高僧逸士之所棲隱，騷人墨客之所賦詠，斷碑殘刻，靈蹤異狀，隨筆之紙。歸而參以《祥符圖經》，所載殊略，蓋是時委官會粹，志於趣就。矧距今垂二百祀，其戶口之繁庶，賦入之增益，與夫人材輩出，區宇創建，自應月異而歲不同矣。於是門分彙次，粗成一編。惟荒誕不經者，削去弗錄。姑以便覽觀而資問答，藏之巾笥有年矣。邑宰毘陵丁公大榮，博雅好事；一日訪予，深以圖經未備為闕典。因出是編示之，欣然抵掌，薦續近事，尋命鋟梓。昔興公蓋嘗賦天台矣，第不過馳神想像，故辭雖富而事不該。今具得於耳目睹，記詳而非虛意者，庸可以傳信乎。庶俾懷青霞之致者，聞其名而不及見，一開卷而盡得之。若乃蒐補遺放，則猶有望之後人。
嘉泰二年八月望日序

元

黃太史：《無見語錄》序
天台之華頂峯，有大比丘居焉，曰無見覩禪師。禪師之道，上承臨濟之正傳者也。蓋自菩提達摩，以摩訶迦葉所得無上正法，至於東土，直接上根。其後支分為二，而心印獨傳於曹溪，派別為五，而宗風大振於臨濟。其得人之眾，莫臨濟一宗為盛焉。七傳至於楊岐、白雲、五祖、圓悟，誠所謂不立一法，根源直截，使人明心見性以成佛者矣！悟之傳有虎丘隆公、大慧杲公，皆卓然竪立教道。於故宋南渡之初，東南禪門之盛，遂冠絕於一時。而隆之傳為應菴華公、密菴傑公、破菴先公、及無準範公，凡四世。範公之傳有斷橋倫公、雪巖欽公。當宋之季年，宗門耆宿，相繼淪謝，而二公獨唱道東南，以振提宗風為己任，可謂禪門之柱石矣！倫公之傳為方山寶公，而禪師則得法於寶公，故其門戶嚴峻，機關警捷，無忝於乃祖。其居華頂四十寒暑，苦行堅守，足迹未嘗下山；不起於座，而道價之重，傾動遐邇。此其為道，豈非有光於臨濟之正傳者乎？初欽公之傳為高峯妙公、中峯本公。而妙公宴坐天目山上，設死關以待學者，終其身亦不下山，其與禪師實法門叔侄行，故其為道，若出一揆。入國朝以來，能使臨濟之法，復大振於東南者，本公及禪師而已，可謂盛矣！禪師沒既久，弟子道昌集其語錄，將刊梓以行，來請予為序。予於禪師之道，其微奧高遠者，誠非所能知；輒述其源流之所自，書於首簡，庶使覽者目擊道存，則思過半矣。
至正十七年歲在丁酉六月甲子，中奉大夫．前翰林侍講學士．知制誥．同修國史．同經筵事黃溍序

曇噩：《無見語錄》序
默說而當，則或默或說而盡道；默說而不當，則或默或說而盡物。且默與說在此，而道與物在彼。在此者有以予之，在彼者有以受之，則知予者以其所當而默其所不當，受者以其所不當而求其所當歟！夫苟欲以不當而求其當，則世尊之拈華，達磨之面壁，臨濟喝，德山棒，擎叉打地，作舞輥毬，雖從上祖師機用之別，其擊石火閃電光，箭鋒直而函蓋合，默說一致，道物兩冥，予者受者，俱成鈍置，又何有於當不當哉？
無見覩和尚既佩方山寶公真子之印，大坐天台之華頂峯上，為法壇度四十年。其標指之際，發藥之頃，此予而彼受，因悉錄之，以貽將來。其弟子寂菴上人光師，一日出以示余，余讀而歎曰：「此概永嘉所謂默而說，說而默，大師門開，無壅塞者耳。」惟佛果以默說之要，傳般若之道於虎丘。自虎丘一傳而得應菴，再傳而得密菴，三傳而得破菴。是皆得以默說開般若施門而無雍塞者。至於無準斷橋，則默說一致，道物兩冥。般若之施，逮華頂而此錄出矣。然而議者以為，存此錄於施門，則般若之妙偏於說；廢此錄於施門，則般若之妙偏於默。審若是，則此錄之於施門，存可也，廢可也，具眼者試定當看。
至正戊戌冬仲，國清比丘曇噩序

曹君煥：題行天台山序後
序，故宋天台尉章公所作。章由科第進身，與余祖霞寓翁托斯文之好。序未及傳，而以代去，故以稿留。延祐改元，邑尹佟公復訪赤城，過余崇節堂，問以山川之勝，因進是稿，曰：「一行作吏，此事便廢。安能蹈其故轍？以遊之乎？」及代，乃裹糧載酒，筍車藤策，命余同往焉。所至皆按索無遺，陟降盤桓，既月乃周。歸謂余曰：「是序也，曾圖經之不若也，盍鑱諸石，以傳永遠，使來者循而知之，無擿埴索塗之難。往者或舉似人，而有指掌之易，固不偉歟？」余遂鋟諸梓。然其文無所損益者，蓋欲有證古今廢興存亡也。

明

徐一夔：何憲副集天台山賦為詩序
天台山在越之南，名雖不齊於三嶽，而神秀所鍾，有雄麗絕特之觀焉。晉孫興公為章安令，嘗慕其勝，著為〈天台山賦〉。其賦既成，以示友人范榮期曰：「此賦擲地，必作金石聲。」兹山之勝，古未有發其祕者，自興公始發之。其後名公鉅人，若唐翰林供奉李白，元余文忠公闕皆有作，以嗣其響焉。李翰林有〈至天台曉望〉詩，余文忠公有〈勸農至桐柏〉詩，其詩妙麗，膾炙人口，而未有檃括孫賦而積為篇什者也。僉憲宣城何公行部至天台，觀其雄麗絕特之狀，左顧右盻，有不欲捨去之意。然職在巡訪，勢不能窮幽極敻，甚戀嫪焉。方外士有以趙文敏公所書〈天台山賦〉刻本獻者。按而讀之，目之所遇，與賦之所及，意欣而神會。遂集賦內所指景物，如東坡先生檃括陶淵明〈歸去來辭〉為樂府故事，以題詠焉，得近體詩若干首。其還司也，且以示凡能言之士，悉集其句為之，曰：「誠不用其語，雖工弗采。」且囑予以言弁其首。
余也世居天台，凡勝地之見於篇什者，少時侍先人杖屨嘗遊焉。竊較赤城之霞氣，瀑布之飛流，莓苔之滑石，而皆莫若瓊臺、雙闕之為奇特。峭崎嶸崢，懸磴萬丈；比至其頂，地平如砥。九嶺環拱，雙闕夾之，瓊臺中居。五芝含秀，八桂森出。樓閣縹緲於彤雲彩霧之中，彷彿如在天上。故興公之賦，目為仙都，而述其地特加詳焉。今余流落他郡，且老，而鄉之勝未嘗不往來於懷。若興公之賦，早嘗習之。當夫懷土之心生，蓋嘗臨風一詠，以袪愁思，而習熟見聞之久，終不能袪也。今見公所集其句之字為詩，組織工緻，模寫圓熟，逸興飛動於層巒疊嶂之間。政如李光弼入郭子儀軍，部伍雖舊，號令一出，風彩新矣。不其奇哉！是詩也，使他方之士見之，天台之勝，如在目前，況如予之舊所遊者哉？寧不為之欣快！因不辭而序于公詩之次。凡承公命而作者，則請以次書焉。

范理：《天台要覽》序
世固有同稱而異歸者，「天台」之名，著自古昔。其著於古者，若劉阮之云，孫公之賦。隋唐以降，神仙老佛之說，前後迭出。蓋方其時，長才秀民之生其間，不欲與世相聞，往往托而逃焉。謂為神仙窟宅者，此也。其稱於後者，率皆發為道學之懿，用世文章事業之顯，如潘時舉之有得於程氏之傳，徐大受之與聞乎朱氏之旨。他如曹譙公、賀參政、黃祕監、賈節制之流，各以所長自見者，後先相望。蓋至趙宋以來，文教誕敷。渡江之後，京邑密邇。中原避地之賢，則又參迹錯處。其鴻生碩儒之興，一變而轉為佐時之具，固其宜矣！我朝其聖聖相承，涵濡既久，其用於世，如徐文肅公以下諸賢，又皆卓卓流聲著實。嗣是而起，森然蔚然，足膺當㝉之付任，以發聞光昭於時者，比比有之，於是又有文儒藪澤之稱。向之所謂仙風異流，蓋泯泯也。是其出處隱顯之跡，不能無間。要之神秀孕靈，今昔同一軌矣。舊志頗泛無統。比因來宦遠方，睠然故邑，命兒曹錄其詩賦，得古今人所作如干首；并手疏游覽名勝大略，分為山水、人物、詞翰三志，名之曰《天台要覽》，藏之篋笥，用備政餘檢閱，以慰他鄉之思。因述梗概篇端，俾覽者知天台之著稱雖同，而所以取稱則異如此。其他公署、額設、版圖、財賦、故實，與夫長邑名賢出處，古蹟碑刻、雄文大章之亹亹者，則固有不能盡錄者焉。
邑人范理撰

范吉：《天台縣志》序
志書之重尚矣！自國而省而郡而邑，莫不有志。所以周紀載備，考校嚴稱，述昭監戒，非尋常文籍比，不亦重乎？吾台自有封邑以來，不知歷幾代、更幾令矣；而此書未之有作，豈非一大缺典與？然在邑令欲作焉，亦非易事；必也學優而有史才，政成而有餘力，斯可言作也。否則難矣！泰和劉公，領鄉薦、掌教縉雲，陞令吾台。視篆之初，欲知一邑風土之概，無所於考，心甚歉焉。甫朞月，而政通人和，百廢具舉，念斯典之缺，所宜作也。乃掇拾耆舊之殘編，參以眾人之公論，擇諸生中熟於史學者三人，曰陳紱、陳壽嵩、陳木，俾創造之；而凡裁斷則出之於己。三生者恪共乃事，克副公意，不半載而書告成。網立而目分，文簡而事核，紀載以周，稱述以嚴，考校監戒於是乎備且昭矣！凡在斯文，莫不歆豔。於是貳尹袁君士敏、掌教何君寶諸士夫，咸謂吉宜序，不容以不能辭也。夫製作之成，信乎不易。斯志也，幸劉公為之主。學該博矣，而又長於史；政循良矣，而又力有餘。三生之才識，又足以翼贊之。是以曠昔所未有之缺典，得以倏成於今日，豈偶然哉？公可謂知所重矣。公名俸，字應爵，廉仁得民，政蹟卓異，輿論也。合并書之，以與此志並傳云。
前甯國知府．邑人范吉撰

劉俸：《縣志》後序
天台邑志成，或有譽俸者曰：「曠古之缺典，子一朝成之，其永有辭哉！」嗚呼其然，豈其然乎？昔孔子作《春秋》，曰：「知我者其惟《春秋》乎！罪我者其惟《春秋》乎！」今志之成，知俸者或一二，而罪俸者或千百。俸惟此之懼，而何永辭之有哉？或曰：「不然！楊雄作《太玄》、《法言》，張伯松不肯一觀；劉歆觀之，詆為廢物。雄之文，至終漢世而後顯。退之凡三黜於禮部而自訟曰：『為文而為舉世之所不好。』至宋歐陽永叔，始特雄退之之作。是知退之之文，尚晦於當時，而有俟於後來。然則子所成之志，雖自謂有罪之者，夫豈知公論之在人心，自有不可泯滅，豈終罪之哉？」人皆以或言為然，俸懼亦或釋其二三，因筆其說於志末，以俟夫知俸者。
嘉靖改元七月，泰和劉俸謹書

馮太史：《有門頌略解》序
宋時天台之教盛行，無論僧徒，即號為士大夫者，類能言之。今觀陳瑩中先生所譔《有門頌》，抑何言約義辨也。今相去僅四五百年，而海內緇流無能舉天台一字一言者，況士大夫乎！妙峯覺法師奮然為鳴陽孤鳳，幾二十年，講者或竊笑斥為異物，而法師益精其說不為動。今則稍習矣，海內賢士夫，或有起而助法師者矣。惜余非其人也，因請法師出《有門頌略解》行於世，以聳動今之士大夫。台教中興，在此一舉，余日望之。
萬曆甲申長至日，翰林院編修．教觀弟子．馮夢禎謹撰

李素：《天台勝紀》序
予家居時，見達人遊士，聞所敘列，名山最多。至譚靈異，則東南諸勝，必首天台山。如孫公一賦，眾妙悉矣。遐思夢遊，不知凡幾，恨耳之而未目之也。
迨己丑歲，叨承簡命，忝牧兹土。維時同志者率相慶曰：「君斯往也，行將渉桃源、跨石梁、登華頂。奇觀在目，至人可招，誠希遘已！閭守仙跡，鄭宰芳躑，君其踵之乎！」予笑而答曰：「斯非吾所期，祇以酬夙願，且他日得持以報諸君耳！」既而策蹇之台，則邑值荒歉者累歲；兼以路當孔道，案牘旁午，即自公有寢食不暇者，暇為登臨計乎？時幸而追隨千從遊公車者之後，僕僕然為輿皂之忙。供應之辦，心勞神敝，亦竟弗得以縱目達觀，甚者瞬息間旋忘其處所矣。噫！昔耳之而未目之為恨，今目之而身又未能徧歷其詳。即客有問台山之勝者，予將胡辭以應？爰是搜天台舊錄，謀諸廣文陳君，輒用己意簡別而刪定之。列於圖，附以諸名公之吟咏，山峙川流，指掌可視，仙區佛窟，觸目可知。天台靈異諸跡，不惟藉是而益彰，設有問及者，予亦得以次第陳之，而不負為此地道主人矣。且使履斯境者見之而快心於既往，未至於斯者見之而慨慕於將來，即遐陬僻壤不可得至者，亦據是而得臥遊焉。斯於寰宇遊土，尚亦有助也已！雖然，台之境稱奇絕矣，而台民則疲困之甚也。遊於斯者，誠念餼廩我者，皆民之脂膏；奔役我者，皆民之筋力。少存一節省心，以葆全吾民之精神命脈，俾得以寧土幹而居，則山川景物，將依人而益勝矣。不然，饑弗食，勞弗息；又不然，將使人聞車馬之音、羽蓋之美，舉疾首蹙額而不願見。即瓊臺、雙闕，何補於閭閻哉？又何樂於有此景為也？觀風者幸留心焉！書成授梓，爰序其端，因命之曰《天台勝紀》云。
萬曆十九年歲在辛卯季秋望吉，知天台縣事．靈陽李素撰

彭憲副：續修《天台縣志》序
嘗論古今天下疆域廣狹之辯，則古視今為儉，而今於古不啻倍之。以古之儉，猶云建萬國、親諸侯。以今倍之，而我皇祖御宇，部分郡邑，自府州而外，為縣僅一千一百二十有奇。則今之小邑，足方古之大國明矣。古國有史，今縣亦有志，皆以掌記載、廣聞見。凡境內興衰沿革之跡，咸取稽焉。古列國之史何限，率泯泯無聞，而惟《魯春秋》，以仲尼筆削列為聖經，大義炳然，與日星雲漢共示不朽。則所貴於紀載者，又不獨為聞見稽考之資。凡以裨勸懲、昭鑑戒，表已然之故，而教於方來也。古謂作史有三難，有四蔽，而兼取其三長，詳哉而言之矣。
浙東天台邑，以上應台宿，故名。赤城霞標，桐柏、佛隴、石梁、桃源、華頂、天姥蔽日干霄，誠洞天福地，仙都靈窟，而騷客墨卿所欲冥搜而遐探者也。邑故有志，修於正德辛巳。年久弗輯，所闕遺字蹟，魚豕不可以句。邑令張視事四年，屬二三廣文，蒐集而重訂之，為十二卷。彭子以備兵蒞台，受而讀之。色喜已，愀然有慨也。蓋天台在寓內較著；迺其里井之彫耗，巿肆之蕭條，闤闠生計之瘠苦。公輸弗繼而征調日迫，稱不聊生甚矣！以其地多崇山峻嶺，不足為耕耨賴。而又當紹台二郡孔道，輶車使客，公私驛騷，一應取辦於孑遺赤骨之氓。矧近日海內多故，諸無名之賦，日創而月設。嗟乎！天台尚可以為善國乎？令兹土者覽是編而繹思之：昔何以紓，今何以棘？昔何以給，今何以乏？昔何以乂，今何以棼？雖其故有非距心所得為者，而隨時調劑，寬一分則民受一分之賜。是不得諉於不可如何，而遂秦越人視之者也。且遡上世以來，宦斯土也夥矣，而其惠心善政猶有遺思，為邑所尸祝者凡幾？其鷙害如荼猶有遺臭，為邑所嫉視者凡幾？又曠素苟位，靡所短長，如飄風一過而不能舉其姓氏者凡幾？然則君子宜何居焉？若其境以內，鴻公偉人，德業炳炳者，邑子弟能克肖之思乎？而式其廬，吊其遺墟，亦良有司高山仰止之一助也。然則斯篇之所裨大矣！
張令名弘代，靈壁人，潔躬而慈下，余因以為令勗，而且以告方來者。
萬曆庚子仲春既望，全椒彭夢祖（應壽甫）撰

張邑矦：重修《天台縣志》序
夫邑之有志，邑之實錄也；亦猶家之有乘，國之有史也。凡修志法宜精鑿，無令蹖駁；宜考信，無令疑似。故前人有志，今之操觚家，得挾策以議其是非。使裔是成編者，仍駁而不精，疑而不信，恐後之議今，即今之議昔也，其事詎不重且大哉？余令台，凡有關於台之民事者，靡不巨細綜理，昕夕拮据，冀少有補裨，無貽曠瘝誚。因思台之有志，自正德辛巳，距今八十餘䙫。則《台志》之修，固余事也，余責也。迺學博魏君予上、趙君予祿、余君有恆，二三諸生姜璣、潘學孔、楊士遇輩，本之舊志，益以新得。凡人材風俗、戶賦物產，諸凡屬於台者，率詳加考覈，補缺輯遺，次第彙帙。帙成，因謀之趙君曰：「是不可不印正於大方博雅君子也。」於是具稿呈之兵憲彭公。幸公為之披閱，捐俸助鋟，復序諸首。炳焉，足為台邑光！余竊謂是誌也，庶幾哉可稱台之實錄矣！遂書之以為序。
萬曆庚子秋吉，知天台縣事．靈壁張弘代書

王司寇：《天台勝蹟錄》序
天台之名聞於世，自漢劉阮而已然矣。雖其涉於荒唐，難以盡信，而山水之勝，不可誣也。厥後詞臣墨客，流寓寄傲於其間者盛，而述作之富不可勝紀。潘梅壑氏產於兹土，懼其久而散逸，乃博考羣籍，旁搜石刻，選粹正訛，彙次成帙，命曰《天台勝蹟錄》。不憚修阻，詣予請序。予作曰：「勤矣哉，梅壑之用心也！其有功於天台不多乎？」竊嘗聞之，山川顯晦，皆繫乎人；然而遇與不遇，則有幸不幸存焉。滁之山以歐陽氏之記顯，赤壁以蘇氏之賦顯。自今觀之，滁山猶夫山也，赤壁猶夫水也，而遇於文章鉅公，豈非幸與？鴈宕、桂山，天下之奇勝也，在漢唐固無聞焉。由是推之，則今之名山秀水，不幸托非其地，泯滅而無聞者，豈其微者？乃若天台之勝，得附能言之士，以聞於世，則名非過情；然視夫托非其地，泯滅而無聞者，亦不為非幸矣。嗟乎！豈直山川然哉，士生斯世，幸而獲遇，若伊尹之於湯，呂望之於文王，諸葛之於昭烈，古今數人而已矣。何吐握之風，日漸以微！巖穴之下，豈無抱經濟之才，流落不偶，而興遺珠之歎者乎？揚于王庭，固皆一時之選，然其間豈無德薄而位尊、力小而任重，卒貽覆餗之羞者乎？別其幸與不幸，又見大焉者矣。予於此切有所感，故潛及之。梅壑名瑊，字子良，嘗著《山川昆蟲百詠》、重修天台詩選。蓋亦不幸而不遇者歟！
賜進士第．南京都察院右都御史．前刑部右侍郎致仕．黃巖南渠王爌撰

馮太史：《天台教源流圖》序
夫學佛法者，稟智者大師而曰天台教，以自別乎賢首、慈恩諸家也。其為教也，有教焉，有觀焉。教則以五時八教為經，以五章七釋為緯。觀則以二十五法為方便，以十乘為正修，乃至修性不二之談，色心互具之旨。以例諸家，如眾流之望巨海、皭火之隣日月，靡可同日而語矣！然則始於智者大師乎？曰：「非然也。」蓋大師得之南嶽，南嶽得之北齊，北齊得之龍樹，而龍樹得之釋迦，或當機印可，或懸契心宗，此台教之源也，故龍樹而下皆稱祖焉。然則章安而下曷為稱祖？曰：「敘得統也，敘功德也。」大師說法，惟縱靈辯，不由筆授。時惟章安夙擅多聞，復由妙悟集為論疏，以啟後人，說者謂其總持之功同符慶喜。四傳而至荊溪，教網稍夷，金錍義例，闢邪輔正，說者謂其弘贊之勳比隆章安。唐末喪亂，吾宗典籍，流散海東。螺溪、寶雲之際，遺文復還。雖講演稍聞，而曲見尚熾。我四明尊者，抉迷雲以輝性日，挽頹波而清教海。是以立陰觀妄，別理隨緣，究竟蛣羌，理毒性惡。十不二門之旨要，十種三法之觀心，三雙之論佛身，即具之論經體，判權判實，說性說修，凡章安、荊溪未暇結顯諸深法門，莫不表而出之，無遺憾矣。說者謂九世二百年間，備眾體而集大成，闢異端而隆正統者，惟法智一師，信然哉！自龍樹迄法智，是為十七祖。法智下得傳者最夥，而廣智、神照、南屏，亢而為三宗，其學徒蓋紛紛鼎盛矣。宋景定間，東湖磐公作《佛祖統紀》，有世系表，載傳授源流頗具。而法智十一世以後，竟泯泯無傳焉。嗟乎！常住教典，滿閻浮提，方袍之徒，多於竹葦，而天台教脈竟無有起而續之者，遂使時教不行，觀道不明，此何異於佛法已滅？可慨已！然則今之君子，有能不惑不沮，奮然稟天台之學，若揭日月而行者乎？以今觀我妙峯覺法師之為是役也，即謂之繼法智而興，夫誰曰不可？語云：「在則人，亡則書。」即北齊之繼龍樹，亦有然矣。然草堂以失緒被斥，柰何？是不然。草堂如周室尚在，而吳、楚僭王，今則匹夫而有天下，誰得而議之？有志者勉之矣！於是取磐公世系表圖而授諸梓人，名曰《天台教源流圖》。噫！後之與於斯文者，其益思所以衍其流，毋令泯泯無傳而絕佛慧命也哉！
皇明萬曆龍集甲申，宗天台教觀弟子．賜進士第翰林院編修．檇李馮夢禎齋沐拜撰

虞司勳：《楞嚴玄義》序
有門燈公，仿《法華》述《楞嚴玄義》四卷。當是時，士習多聞，狹六籍而治《楞嚴》者半。學宮明經儒人，哆口不能取束脯；而學語小師，一揚傘蓋，䞋施山委。於是海內學人，始置《法華》不譚，譚《楞嚴》矣！漫不知五重之玄而譚之，將無盲者揣象乎？乃燈公則違眾好，正呵多聞，藉令貫花摘葉，供含英者之探擷，是與摩登伽女爭妍取憐也。十乘觀法，三種懺儀，妙定一路，通華屋以徹果海。此智師之《楞嚴》，即如來之《楞嚴》，吾剖塵出之，庶幾逆折淫豔，哇吐烝砂。我比丘即常覆應器，奚憾哉！屠緯真諸君，聞而深嗜之。儒門慶喜，便期證果。𥋋子亦其一歟！𥋋子嘗預千松席。千松宗賢首，百松師焉。見去為台衡之學，千松每病之。俄而𥋋子更習止觀，結楞嚴壇七日，天雨玄黍雨、金粟雨，沉水之香覆几。百松居吳興，傳能射覆，比東方生。以語千松，千松曰：「吾向學此，開目閉目，見綠疇累日，然所居故是享室。心謂魔攝，改事清涼。後演《玄譚》於天台，鑱及判教，雲長公從茶爐踊出，舞刀怒入講筳，俄而堂室灰燼，僧圓鑨同大眾見。」二師弘荷台宗，雲長氏固有願乎！自爾三人說法，不復有間矣。燈公既師百松，𥋋子於其說固無有間。若妙定一路，不復問途，遙舍華屋，無二無別。茲現寓言，呈諸違情之色，以顯實也。安能傅黛施朱，懸鏡自證，適人玄覽，邀人妙供哉？公有弟如公，雄雄詻詻。今結茆九沙，將迎燈公修法華三昧，𥋋子亦預焉。公又將以楞嚴壇法相決矣！因先及之。
萬曆丁酉季春，習衡嶽教觀𥋋子虞湻熙書於煙霞之平鼎山

聞居士：《楞嚴玄義》序
嘗聞釋經之要，其略有三，曰合經、合論、合心。合經不合論，則漫無所範；合論不合心，則罔識所宗。經論合矣，苟不合心，又同說食。兼茲三者，而後可以入如來之室矣。
天台智者大師，生陳隋之際，說《摩訶止觀》，申明《法華》圓行。梵僧聞而歎曰：「此說大類吾國《首楞嚴經》。」於是大師朝夕西望。既而入滅期迫，遂懸記曰：「《楞嚴》吾不及見，然當有宰官菩薩，以文章飜譯；復有肉身比丘，以吾教判此經歸中道者。」語具《瑩公清話》。後七十餘年，唐天后朝，是經果入中夏，宰相房融筆授而藏之。迨宋元以來，台教諸師競為疏釋。究其旨趣，咸可議焉；或合經而背論，或合論而背經。至若此方教體，真實圓通，今古諸師，莫能措手，此其故何哉？良由經山論海，同詮此心；得心則不求合而自無不合。大師以之不得，則雖求合而去之更遠。諸師以之夫不求合而合者，以聖智玄同聖量也；求合而不合者，以比量蠡測聖量也。玄同者易，蠡測者難，必欲即難以之易，求合而終合者，予蓋有取於現量焉。
天台有門和尚，稱智者之雲仍，為百松之冢嫡。以己現量參同聖量，撰茲玄義，懸譚此經，言言有則，語語歸宗，洞古佛之真心，發當人之妙用，誠所謂以佛心印佛心，即《楞嚴》釋《楞嚴》者矣。大師肉身比丘之記，不其徵歟？
書凡四卷，六萬餘言。龍始讀其名章，約八法以釋《楞嚴》，立十乘以違現業，私頗患其支離。及讀體宗二章，別示靈源，明常住真心，的指宗要，解耳根三昧，則又樂其簡要。汩默而體之，統而會之，始悟釋名之廣，廣其略也；體宗之略，略其廣也。宜廣而廣，廣不為繁；宜略而略，略不為少。廣乎略乎，其如來說默之旨乎！龍將朝夕研味，師軌終身。不離聞見，冀入圓通；敢不努力，以毋忘明訓哉？願公十方同沾法乳。
癸巳春日，門人四明聞龍謹序

介山傳如法師：《楞嚴玄義》序
夫契經文心，不易標指也。唯智者大師，發旋陀羅尼，起遵《法華》，具演十妙，絓是教網，無不炳著詳悉，稱玄義云。然而《止觀》大部，全體《法華》十妙，是知教觀殊秩，理無二轍也。乃大覺世尊，於佛頂又揭總持，所示境觀，有懸契焉。但是典後入真丹，未經判釋，時味偏圓，莫知適從。我百松和尚撰《百問》，啟重玄之漸。終慨洞庭鈞天，環而聽之之無幾也。參兄燈公，不慮世忤，作《楞嚴玄義》四卷，豈助總持夙夜願見之意邪？抑竟先師窮詰沉疑之意邪？燈兄偕不慧行三昧懺法，於卷荷根得入流地。故於玄義，三觀十乘，教理行證，無不究竟而委示之。即靈山大蘇，相與首肯。不慧編端附言，亦華屋不閒庠序之謂乎！然當是時，多聞流亞既昧一真，撥無萬行，排藏心為世智，值登伽為樂境，觸目教觀，多懷顰蹙，如來說為可憐愍者。即諄諄聖詰無柰之何，予言獨柰之何？
傳如撰

聞居士：《法華玄義輯略》序
夫文者，詮之器也。文則可既，而道實無窮。以可既詮無窮，自非思入重玄、意超象表、深證實相、妙悟文心，烏能懸契佛懷，釋茲玄義哉？矧《法華》經典，諸經中王，統御三乘，撫字八教，海墨書而不盡，塵劫演以難量。苟以單詞隻義，弘斯上乘，何異蚊足蠅眉撐彼樓櫓耶？唯天台智者大師，靈山夙聞，大蘇妙悟，降天魔於華頂，讚聖者於空中。夜覩明星，毋論蹟同，往聖時談妙法，可稱辯類懸河。明本迹，具談十妙，野色合彼秋空；通境觀，備演十乘，醎味投於海水。教觀二途，目足兼暢，能令行者疾詣涼池。《法華》之道，至是殆無餘蘊矣。茲《玄義輯略》者，蓋五玄十妙之大綱耳，乃吾師有門和尚，慮今學人心力不勇，於茲教海，多事望洋。乃就玄文輯其大略，可謂提綱挈領，指要明宗。雖短脛，亦預法流；即孺子，俱餐甘露。流通台教，自是師餘；普利羣生，實為吾幸云。
四明聞龍撰

聞居士：送幽溪解講歸天台序
昔乾竺古皇先生以一大事因緣出興於世，說法四十九年，半滿兼陳，權實互顯。求其總攝化機，直指心體，使人轉物同如來彈指超無學，無尚《首楞嚴經》。誠有味乎天如師之言也。此經譯來震旦，自唐迄今，諸家箋釋，咸有異同。龍披尋研斆，奄踰數載；非量凡情，纏苦彌篤已。聆我有門和尚所譚《玄義》，霍然有省，稍窺谿徑。略舉其要，則有八焉，所謂教、理、智、斷、行、位、因、果是也。蓋教者，七之詮；七者，教之旨。故教有大乘小乘、了義不了義之殊，而七者之頓漸、偏圓亦因以異矣。請以八者，諦審《楞嚴》，是為大乘中之大乘，了義中之了義也。語其教，則曰宣勝義中真勝義性；語其理，則曰常住妙明、不動周圓；語其智，則曰妙奢摩他、三摩禪那；語其斷，則曰理雖頓悟，乘悟併銷；語其行，則曰首楞嚴王具足萬行；語其位，則曰毘婆舍那清淨修證；語其因，則曰得圓明覺，為因地心；語其果，則曰圓滿菩提，歸無所得。故聞斯教，而了義之說可明矣；悟斯理，而如來藏性可復矣；起斯智，而楞嚴大定可獲矣；斷斯惑，而性具法門可顯矣；行斯行，而普賢之門可入矣；歷斯位，而化城之設可超矣；修斯因，而菩提之路可踐矣；證斯果，而妙莊嚴海可泛矣。故知八者，乃《楞嚴》一經之大旨，十乘觀法之樞機，六度四等之權衡，八萬法門之關鍵。苟非功齊二智、洞比三明，惡能釋茲滯義、抉彼疑網耶？或曰：「八者之目，創始於法師有門乎？」曰：「非也。」法師得於天台智者，而智者又得於乾竺古皇先生也。當漢明時，佛法始入中國，禪教雖弘，目足尚異。業禪者來暗證之譏，弘教者有算沙之誚。達磨西來，不立文字，復指《楞伽》以為印心，得非治此膏肓之疾乎？而我智者大師，古佛再來，大權應世。悟禪則深證乎《中論》，發慧則妙悟於《法華》。由是而演之以為教，教即禪也；述之以為觀，觀即教也。教觀兼弘，定慧俱暢，《楞嚴》、《止觀》同出而異名矣。故一聞梵僧之言，朝夕西望；既而入滅，弗獲寓目，乃預讖譯人，懸記釋者。菩薩宰官既驗往昔，肉身比丘奚惑今茲？況我和尚親嗣妙峯，遠宗智者，克明師匠，無忝徽音。悟《楞嚴》則佛心可印，闡《玄義》則文獻足徵。謂非受智者大師之記，吾不信也。吾鄉教觀，自法智中興，雲仍不替。迄乎近代，寥寥罕聞。乃今風氣稍回，人心慕道，故海會寺育公徼惠于屠儀部遺書勸請。師普大慈，儼然至止。遂開筵精舍，捉麈華座。冠蓋如雨，若赴華陰之墟；瓢笠如雲，宛謁靈山之會。莫不傾耳屏氣，聞所未聞。譬彼洪鐘，有扣斯應；同夫明鏡，屢照不疲。法席方輟於首夏，金策復響於空山。攀留弗克，翹仰徒勤，四眾同聲，命龍讚述。龍學慙入室，辯愧瀉瓶，聊拾《玄義》之山斤，少抒見聞之海滴，僭為結集，用告將來。吾師讀之，得無哂其饒舌乎？
萬曆乙未四月八日，受優婆塞戒門人聞龍合十和南撰並書

申太師：送覲西上人歸錫天台序
昔人有云：「客此身於寰中，如樊籠鸚鵡。」既客矣，何樊籠為？挂搭雞園，朝也；暮則飛錫鹿苑矣。松直棘曲，鵠白烏玄，出諸六凡，證諸二智。劫波羅巾，知其解者，旦暮遇之，亦何山不可歸，何山是歸？何地不可住，何地常住？故執問覲西以天台，如是我聞：方廣、法蓮諸院今安在？雲門雞犬聲相聞否？風響笙響，子晉去後誰聞之？劉郎歸而花香有無也？元明洞天則又奚若？宮存乎廢也？覲西一一為述，此吾得指樊籠如六結，現前求覲西脫也。覲西邇年來，納須彌於芥子矣！其歷南海普陀、五臺、嵩嶽，參水月，收煙霞，將歸休矣。玉蓮結子，鐵樹開花，甘泉翠石，高察白沙。只此衣鉢付之。覲西歸休矣！於是騷人墨士，和李白天台之什，賡張籍天台之篇，歌興公、玉蟾天台之賦。流目送意，急投仗挑，顧盻間天台著覲西腳矣！
休休居士時行書

王方伯：贈葛居士曇花亭序
佛以一大事因緣出現於世，只是教人去貪著一念。遍觀法界性種種生滅，都無實義，乃至於愛河慾海，戰壘慢山，俱是貪業所染。因貪生吝，無量劫來，翻身跳出者，能得幾人？即不住一法，而有絲毫貪法之心，藤蛇篋鼠，潛窟橫軼，不自覺知。何況世間最重恩愛，饒諸利益，覓食得食，覓衣得衣，遍大地作黃金，不能滿諸眾生願欲，孰肯割己月藏投之空壑，捐茲見在證彼來生乎？是以釋迦趺坐於雪山，但求解脫；維摩高臥於方丈，力排苦空。悠悠世人，熟知辯此？我天台山，自智者大師演法以來，金碧切雲，鐘磬接谷。惟茲石梁絕壁，為應真五百羅漢之所棲止。曇猷顯跡，今皆問之煙蘿石溜中，止存賈相曇花一亭。歲久崩阤，遊者惜之。近有武林居士南陽葛君，乃捐資三百，獨力葺此。諸苾蒭高其事，乞余一言獎之。余惟葛君既已視槖中資如敝屣，安取余言？不幾於眼中著屑，喉裏添針，重為如來所呵罵耶？雖取舍兩端，兩無定義；法財並用，始結勝因。葛君以無所取為佛取故，以無所捨為佛捨故。以無取無捨，虛以大其心；以能取能捨，忍以堅其行。豈非給孤布地、龍女獻珠，遂令釋迦微笑、維摩強起矣？此一段大事因緣，能無為葛君記莂乎哉？余因題卷贈之，以喚醒世之墮於貪業而不覺知者。具識眼人無笑余，言尚未聞方廣鐘聲在。
萬歷壬寅陽月，赤城無礙居士王士琦

天台山方外志卷第十九終

天台山方外志卷第二十

文章考

[記]

唐

王展：白郎巖記
白郎巖，因神姓名也。在天台山西，東抵唐興縣三十里。長慶四年秋，風雨不應候，土產之物焦乾幾七八。農人愁毒，相視不聊生，自浙東數郡咸然。縣令白餘豐曰：「某竊長斯邑，邑人愁毒，猶吾愁毒也。」將禱於名山，顧其遼遠。某始至時，經於白巖，異狀深黑巍峭，疑有神宅焉。因探其端，得寺記，知白郎神事。因詣法師普耀所憩巖側，虔禱禮請。未及竟，有異物自穴出，黑首高眶，素臆錦脊。其顧視昂昂之勢，若龍若蛇；然不驚不搖，受祝而退。其夕降甚雨，居數日，物反秀綠。自寶歷元年，更復旱，縣令求去年之祥，召邑居客與同往祝請。其年六月十八日，是物復自穴而出，一如去年狀，加四足焉。足呈掌爪，若欲挐矯。是夕復降甚雨。異哉，其神明歟！神必依山川；山川不崛，神不依焉。受祝惟神；禱不精誠，神不歆哉。天與神通；神非真正，天不應焉。縣令與丞非尊官也，能一精專於下，而通天降神，其應如射，豈細事耶？足以誨天下之慢易者。展適在山，因獲同觀焉，因記其年月於是巖之側。
寶曆元年八月日記

宋

天台般若新寺甎塔記
按《越都圖經》并古碑云：梁朝岳陽王者，是昭明太子第三子，即梁蕭詧是，第二生梁王是也。於赤城山頂造甎塔三所，中有如來舍利四十九顆。其塔至唐會昌五年乙丑歲七月勅廢。至咸通六年乙酉歲，僧宗立并居士倪求、徐師約與眾信士同修一所，至八年丁亥歲七月功畢。星霜綿遠，其塔甎石隳墮，爰至顯德七年庚申載，般若寺沙門德韶重建。纔啟舊甎石，感雷電風雨驚眾，現如來身光，頂佩毫光，光中又現阿育王寶塔，塔中亦放五色祥光，遂獲舍利四十九粒。迎歸紫凝山，香花品饍，并眾僧各然頂臂，種種供養。遂累甎，而僧俗雲萃，逾一祀圓就。再安舍利二十八顆，前後可三十餘，現瑞光與前無異。留舍利二十一顆，散安東都府內，并應天寺甎塔、吳中武丘寺甎塔、國清寺甎塔、東場中興寺甎塔各一顆。當寺二塔，盡是德韶特捨衣鉢資金新造，各安舍利三顆，上贊皇王帝業，次資軍庶樂康云爾。
辛酉歲大宋建隆二年十一月十日題記

鄭至道：劉阮洞記
劉阮洞其傳久矣。余竊邑於此，訪於故老，往往不知其所在。比按圖得之以詢護國寺僧介豐，乃曰：「洞居寺之東北二里，斜行山谷，隱於榛莽間，人跡罕及。景祐中，先師明照大師嘗採藥，見金橋跨水，光彩眩目；二女未笄，戲於水上，如劉阮所見。此水仙之洞府也。」元祐二年春，迺鑿山開道，立亭於其上。環亭夾道，植桃數百本，所以追遺迹、續故事也。越明年，三月十日丁巳，寺僧報桃花盛開，并以其景物之盛求名焉。余率縣尉縉雲郭儀彥文、監征開封曹㟈得之來遊。而黃巖縣主簿西安王沔之彥楚，與其弟宣德郎．知金華縣事漢之彥昭繼至。乃相與幅巾仗藜，徜徉行歌，沿澗而上。觀綠波之漣漪，聽寒音之潺湲，微風過之，餘韻清遠，飄飄然猶鏘佩環而朝玉闕也，遂名之曰「鳴玉澗」。澗之東有塢，植桃數畦，花光射目，落英繽紛，點綴芳草，流紅縹緲，隨水而下。此昔人食桃輕舉之地也，遂名之曰「桃花塢」。自塢以北，行數百步，攢峯疊翠，左右迥擁。中有澗流，隨山曲折，而遊人之道從之。及水窮而道盡，則有潭清澈淵澄，可鑒毛髮，羣山倒影，浮碧搖青。中有洞門，潛通山底，其深不測，雖淫霖暴注而不盈，大旱焦山而不涸。此寺僧見金橋之地也，遂名之曰「金橋潭」。潭之南滸，水淺見沙。中有磐石三，不沒水者數寸，可坐以飲。自上流盃盤，隨流蕩漾，必經三石之間。俯而掇之，如在幾案。此羣仙會飲之地也，遂名之曰「會仙石」。據石之端，仰而視之，三峯鼎峙，峻極雲漢，寒光襲人，虛碧相映，危崖蕩花，紅雨散亂。其東峯則孤危峭拔，儀狀奇偉。上有雙石，如綰鬟髻，遂名之曰「雙女峯」。其兩峯則壁立千尋，上連巨嶽。朝陽方升，先得清照，遂名之曰「迎陽峯」。其中峯則居中處焉，以雙女、迎陽為之輔翼。羣山之翠，合而有之，遂名之曰「合翠峯」。三峯之間，林麓疏廣，草石瑰異。左連瓊臺、雙闕之山，右接石橋合澗之水。採芝茹朮，擷翠佩芳，杖屨輕而白雲隨，笑語高而山谷應。翛然而往，直欲跨兩鳬、御清風，逍遙乎不死之鄉，而不知塵境之卑蹙、涉世之有累也，遂名之曰「迷仙塢」。自塢以出，至於迎陽峯之下，有石偃於山腹，廣袤數丈，寺僧因石址，結亭於其上。畫桷雕楹，翬飛鳥革。前臨清泚，瓦影浮動，魚跳圓波，光弄樽俎。浮盃之迹，顧指在目，遂名之曰「浮盃亭」。是日也，天氣清明，東風和暢，巖端過雨，疏雲留日。余與諸君攜茵席，挈壼觴，上登崔嵬，下弄清淺。流觴藉草，惟興所適；山殽野蓛，具於臨時。膾靈溪之鱗，茹金庭之蕨，無備具之勞也。掛衣長松，落帽幽石，帶慵則披衣，履倦則洗足。解衣漉洒，玉山自頺，無衣冠之束也。意所欲飲，命樽注之，一引而盡，量窮則止，無鐘鼓之節也。酒酣浩歌，聲振林木，音無宮商，唯意所發。樵夫牧廝為之捫高崖，履危石，荷柯倚策而視之。彼烏知其非劉氏之子、阮氏之孫，厭洞府之未廣，而復為山閭之遊乎？既而夕陽西傾，暮煙四塞，洞天之景，恍若失之。於是尋雲路，騁歸驂，松月照人，金影破碎。遙聞雞犬，乃悟人間。諸君皆瞿然而驚，相顧而語，疑夫陵谷之更變，而子孫之遷易也。時郭彥文立馬謂余言曰：「數千百年湮沒之迹，自公發之。今日勝遊之樂，可無文以紀之乎？」余病夫山水清而文辭俗，景物富而才思窮，不能盡洞中之幽趣，固辭而不獲免。乃書其所見之實，以塞來命。若夫寫難名之景，發不盡之意，則諸君之新辭雅詠在焉，非余所能道也。

李彌綸：元應善利廣濟真人祠記
雨暘晦明之候，豐穰荒歉之數，皆繫於陰陽、司於人物，非乘天地之正、御六氣之辦者，孰能噓吸變動，宰制役使之耶？歲己未夏六月，天台郡大旱，禾稼將槁，徧走羣望不應，民以怨嗟。郡請通軍州事李彙詣桐柏山崇道觀，迎元應善利廣濟真人像入城祈禱。將至山，雲氣四合，風雷倏起，左右駭觀。及境，雨澤沾足，遂獲秋成。郡考覈自政和間始稱之，因兼前後，累有靈效，上之朝命，褒稱「善利」。郡人歡呼，願書其事。按載籍，真人，周靈王之子晉，喬或其字也。靈王有子三十八人，晉太子也。嘗以諫疏陳川澤之說，後受飛解之道，去入緱氏山，遺言將賓帝所。《圖經》云為「右弼真人」，登侍帝宸，司天台水旱。故一方之人，敬事且有期應也。陶隱居稱桐柏山在會稽東海內，有金庭，誠不死之福鄉。方圓四十里，常有黃雲覆之。木則蘇玡琳碧，泉則石髓金漿，其山盡五色金也。孫興公賦云：「天台蓋山嶽之神秀，玄聖之所游化，靈仙之所窟宅也。」陶隱居又稱越桐柏之金庭、吳句曲之金陵，養真之福境，成仙之靈墟。其詩云：「三宿麗天序，二金標地靈。」《真誥》載真人往來吳越，棲宴兩金，其說甚詳。惟真人生能以陰陽事物之理、利害休戚之說告於王。厭世上賓，邈數千載，猶能以雨暘惠澤及於民。輕舉遠遊，擁雲氣、跨飛龍，出乎六合之外。而靈通妙應，肹蠁之報，一皆曲應人寰，真人之道亦傳矣！予所以考詳而並載，非特寵茲上貺為一方之榮。蓋欲夫為道嗇精，神光德業，久而不替，可以贊化育、參天地，靈為星辰，妙為造化。而為吏為民者，知幽冥之間，不可欺昧。天地鬼神鑒之在上，質之在旁。精誠之應，速於影響；善惡之報，顯如黑白。如是之不可誣也，庸可以不書？
紹興十一年三月初一日記

王十朋：記人說生前事
予少時，有鄉僧每見予，必謂：「此郎，嚴伯威後身也。」予不曉所謂，既而訪諸叔父寶印大師，叔父曰：「嚴闍黎，字伯威，汝祖母賈之兄，吾之舅氏，且法門之師也。博學詩文，戒行修飭，有聲江浙間，為士俗所推重。汝父母既以無子為憂，禱求甚力。至政和壬辰之正月，吾師卒，汝祖一夕夢吾師至其家，手集眾花，結成一大毬，字汝祖而遺之，曰：『孝祖，君家求此久矣，吾是以來。』忽不見。是月汝母有娠，至十月而汝生。吾師眉濃黑而垂，目深而神藏。兒時能誦千言，喜作詩。人以汝眉目及趣好類之，且符所夢。又謂吾師死之月，而汝受胎也，故云。」予幼從學鹿巖，人有指予眉垂目藏而靳之者。表丈賈元達曰：「此子眉目類吾伯嚴闍黎，他日能文未可知也。然嚴闍黎智慧名德，卓卓如許。縱未脫輪迴，當復生人間世，為大善知識。胡為於滅度之後，鍾成迂愚魯鈍之性，現此窮薄困苦相耶？」予嘗寫字作文，貽寶印叔父。叔父曰：「人言汝吾師也，文僅似之，字乃爾不同邪？」嚴闍黎尤工筆札，予最不善書故也。紹興庚午七月二十日，因作文寫字，兩俱不佳，媿而曰：「嚴闍黎，汝前生食蔬，何多智！今生食肉，何許愚也！」用記之。

俞建：送金銀錢還潭記
石橋勝甲東南，其巔有瀑。倚壁淙潀，練如雪激。下瀦為淵，奫沄泓泚。蜿蜒所家，過者動色。州邑旱潦謁請，顧答如響。旁封閔雨，耄倪越疆，丐潤缾罌。朝歸霖滛，暮洽殊靈，嘉應隱然為霞城冠。先是，邑大夫凡禱，率於曇華亭致禮。即高瞰卑，情文匪稱。慶元庚申冬仲，縣尹丁君大榮，始至款謁，心蹙不寧。首捐帑夷荒，臨淵十許步，築亭為祈禱所，榜以「伫真」。嘉泰改元，夏五月，不雨，禱於廟、於社、於佛，弗獲命，嗷嗸搏手。丁尹躬走靈淵，祝史薦詞。香縷甫升，倏有巨黿躍見。迎至邑宇，飇車發軔，遊靄四集。翊日，甘液翻盆，淪洽槁顇。耋稚呼舞，合詞願白郡以徹於朝。丁尹弗能抑，具以實聞。旋錫廟額惠澤，以侈神休。尹既肖像揭虔，仍撙費買田，歲得榖四十石，為蒸嘗奉。越明年，十雨五風，時氣熏沃，以大有書，龍君陰相實弘。夏五月末澣，雷電晦冥，淵泉濺涌，舒露錢寶，班班崖側。樵牧摩肩，攘取恐後，巨石𨺗然從空隕，窒其穴，萬牛莫挽。貪且覬者始信有物護持，屏息退縮。浮屠氏或獲而私之，青蛇輒護繞陰祝願輸官，猶徘徊弗遽去。邑人駭異愬縣。縣諗覈得金，若銀錢十數，圓徑六寸而贏，鎔範如刻，晶采弗磨，實國朝太平興國中，賚予道者自詢舉以鎮龍淵者也。丁君創觀斯寶，歛袵起敬。懼無所歸肆，委寮寀吳邦彥護而復諸潭，且囑建識顛末以詔後。建竊觀天下，寶藏光芒，鮮克自閟；惟神龍所潛九淵叵測。故千金頷珠，非遭其睡弗得也。金錢之在淵，亡慮二百餘祀。先後踐更凡幾，儲深伏奧，靳不輕發，特為丁尹出焉。豈顯晦久速，默存定數，而金石為開，感召厥有機歟？使丁君微不燭明，不幸落愚貪手，疇能昭揭奇寶，通邑戶傳，其美不沒？意龍君灼知丁尹，其殆擇焉以耀其靈耶？猶不盡顯，則鑱石以傳不朽。丁君所以答塞龍君至矣！雖然，地不愛寶，昔推有道盛時。揭之斯文，唯邑人樂昭縣尹格物忱恂，甯知歸美朝家，丁君實惓惓歟！故不得辭而為之記。
嘉泰壬戌八月既望，承事郎台州府學教授俞建記

賀允中：應心泉記
居士賀子忱，編茅為屋，與其孥寓天台山萬年禪院之西，地勢爽塏，土脈深厚，植花種竹，日以成趣。惟是水之去人稍遠，而饋餾滌濯之用不足。上有小澗，走以竹渠，則寒月常冰。下有廢井，汲以桔槔，則人力深勤。一日，居士齋心炷香，仰首穹靈而祝之曰：「聚族百指，結草而居；上下蔬食，甘苦一律。所需於世者甚薄，而瓢餘之樂未適其願。昔耿恭拜井而泉溢，王霸濟渡而冰合，雖今昔異時，閑劇殊事，而約己為眾，有求斯應。誠苟至焉，理則均也，神其吐之乎！」既祝之十日，旱陽驕亢，氣蒸如焚。舍之東北相去十步，不加穿治，天冽之泉既潔且豐，其甘如醴，其寒如冰，其澤如玉，其清如鑑，由是一家之用，不煩人力而遂給足。衡茅之勝，寢以膏潤矣。山中父老，明日舉相謂曰：「此處無泉，何慮數千百年。君居未久，而浹旬之間，忽於平地湧激靈源，若出造化。如是之敏，是何祥也？豈天嗇其寶，將有待而出耶？抑時至事契，而適相濟遇也？將以化尼父之雨，以資溉後學耶？將以興傳說之霖，而被蒼生耶？不然，則泉源混混，不舍晝夜，胡為一日而驟至也？」居士曰：「汝無佞予，予將告汝。夫通天下者一氣，備萬物者一誠。我之禱也以眾，來之應也以心。天地鬼神，昭昭然常在人上，若將閔予而告之曰：『爾家何貧，爾志何清，棄官何人？樂閑何真。人棄爾取，人疏爾親。處荒山以自適，邈四顧而無鄰。地若有泉，不畀天下，其孰與為仁？』以吾心如陶潛，故得泉涓涓而始流；以吾心如李愿，濯清泉以自潔。吾方將拜天之遺，落泉之成，借此之居，以為斜川盤谷，求諸文人作賦序，侈以其貺而流其聲，不亦可乎？」父老曰：「唯，唯！」居士乃命工甃焉。

宋之瑞：伫真亭記
石梁勝冠台隴，寔五百應真示現之地。故其下龍湫特靈，遇禱輒嚮答。第山徑墝埆，披榛取道，往往就曇華亭望拜，從高瞰下，於禮弗虔。去歲冬十一月，縣令丁大榮始至展謁。顧瞻惕然，乃捐縣帑百千，諉住持萬年寺僧智海，即潭之隙，度地建亭，榜曰「伫真」。於是夷險鋤荒，護以欄楯。今年夏五月不雨，種猶未入土。令集緇黃，躬詣新亭，伏謁致拜。告起未竟，忽有黿大如覆盂，出沒波面。已而投刺下墜，若有物掣而取之，觀者駭異。須臾，黿復出遊，遂迎以歸。越二日，雨大霶霈，四郊霑足。稚耋歡喜，莫不感神之休，頌令之德，願刻山石，以彰永久之瑞。竊謂：山水佳處，居官類多築臺抗榭，務為遊觀。斯亭之建，意獨不爾。矧中孚之信，尚及豚魚，宜乎淵潛效靈，厥應照焯，是可書矣。舊傳石梁側有蓋竹洞天，堙沒踰二百年，往歲何公偁持節（澄按：嘗夢遊其地），訪求不獲。是行也，尹窮探偶得之，洞深可二丈餘，中有二硤，穹窿幽邃，下視攢峯疊嶂，如列畫屏。又得曇猷厥初修道遺址，於蕪穢蒼莽中，見謀刱亭，以嚴奉事，而易置今庵為龍君祠。一旦天地祕藏，軒豁呈露。以是知境不終晦，待人而顯，故并書之。
嘉泰元年六月望日記

僧法照：曇華亭記
聖賢間出，厥惟艱哉！如優曇鉢花，時一現爾。按《西域記》，佛言：「震旦天台山，石橋方廣聖寺，五百大阿羅漢居焉。」或者以為誕。東晉時，梵僧白道猷始尋抉之。由南齊、梁、隋、唐至於我宋，國王大人，莫不遐仰，通儒明公，見於賦詠，圖志可考也。景定元年春三月，太傅大丞相魯國公肅清江面，正位廟堂。明年春，緬思舊遊，以俸資五萬，俾萬年寺長老妙弘作新曇華亭。且曰：「宦未達時，嘗於斯地有心，期今酬之。」於是弘謹唯命，督役趣辦。袤延翬飛，視昔尤莊麗。落成，供五百聖僧茶。茶甌中，一一現異花，猶夫常也；中現四字，其文曰「大士應供」，聚觀者神之。得非曇華之應乎？弘陳於魯公，祠公像於亭之左。刱憩亭於右，而響空、瞻風、伫真、許來、方廣之亭，皆一撤而新之。凡聞風而登，具瞻殊勝。不蘄而喜捨踴躍，贊嘆佛語豈虛也哉！先是，旂纛在維楊，緡錢以萬計者三，予弘造大佛殿。巍昂雄特，甲於浙間，斯可謂大施矣。於戲！天台神秀之氣，鍾於我公。修文偃武，天下既定。異時從赤松子，則曇華之作，若有所待然。法照歸老山中，竊觀盛事，為之記而書之石。
維四年二月乙丑也

曹勛：重修桐柏觀記
天台山之右曰桐柏，自地距洞門幾十里始至。其上重復奧區，別為室所。西山如城郭，不假除治，雲聳壁立，天造地設。中則葛仙翁鍊丹之居。至唐司馬子微大營宮宇，設虛皇像以安羽流。玉霄峯直其東，瓊臺峙其西，靈府方瀛奠其北。中有瀑水，飛流噴沫，勢若萬馬，奔而南下。四時巖際，垂若天紳，居人行客，彌望不極。故《真誥》謂越之桐柏，實金庭洞天，養真之福境。上真主領以會羣仙，固非尋常山川。惟龍蛇所處，是以高接上漢，深隱九霄，控引天地，錯綜今古，包括形勢，不與外塵相關，苟非棲神養素之土，則不能少留煙霞間。㒒比丐閑，稅鞅踰月，都忘俗駕。因見屋宇，閱五代至今，無不損獘，而象設蒙漏，往往渝剝。欲力為勸緣營建，時觀門都監石慶端，道副正厲永年、石葆璋，皆捧手相勉，誠山門不世之幸。獨葆璋願竭力任土木之役，罔敢懈怠。於是六、七年中，專以觀事求在位者，得太師和王楊公，并其子敷文閣待制偰，洎㒒，悉出俸錢，擴殿廊基，各增闊丈餘，創為高廣顯闢修廊。又摹古石本，繪度人經像為壁。改造三清正殿，及命工粧彩棟宇，俾之輪奐。其象先天人之容者，則易塑睟穆，增舊金翠。以至立三官殿，移齋堂為鉅甍，可容千眾。并敞東西兩客館，以待過賓。□□□□撤去外戶，如中都上清之制。洞啟三門，塑龍虎君，率極雄概。展立靈星門，以拱耽耽之勢。覺青厓丹壑，松竹幽積，隱居道師，悉蘊和氣。道士唐知章，以錢氏手寫金銀字道經，出私錢建藏并殿，由是內外堂宇皆備。良材堅甓、文石五金之用，自重山而下，扛木累土於上，及諸綵繪等，約費千萬。崇廈岌嶪，翹鴟相直，如出於浮空紫翠之中，粲然一新。真九清仙聖之攸居，萬靈威神之所御。巖巖翼翼，飛宏耀化成中天。來居來遊者，皆道念超勝，殆若靈仙飛化，無不懷凌虛靜一之志。遂可日與道眾陞殿，香火仰祝天子萬壽。為閱世無窮之道場，豈不休哉！故一山淨友，觀感而化，以勝增善。平日慵墮嗜食之徒，皆磨礲淬厲，期合於真。遊詠道德，卒皆修整，得慈儉三寶之益。問其教，則精勤持誦，皆不踰矩；入於堂，則戒臘有序，無相奪倫；與之語，則氣貌清潔，漸入仙宗。其於荷負至要，隨時樂道，可以副紫陽〈新宮〉之文；而山卿其可無辭以言其詳也？㒒晚暮之景，得相與成茲勝事，因為原本極始，敘得人任職，比舊修創增易之難，刻於堅珉，以示將來。葆璋常日刳心歷膽，每無忘於興造有日矣，然未遇知音。果上真垂憐，肯助此功也，或者以桐柏在浙東，最號名觀。扶晨暉霄，緱山降九龍之駕；辟非素景，陽策三公之衛。至朝廷則鉅公顯人，每為均逸提領之所。又閩廣、湖湘，多取便道；車馬遊訪，項背相屬。賓從棲止，視餘處為尤煩，詎可隘陋，徒示虛無？且復吾教惟言清淨淡泊，非有死生禍福，為警世資取之方，獨有際遇賢智，心規亮清。始方求建易興作，覬接續真境，弗墜厥績，所以倍難以成也。噫！不避眾人之謗，不虛一日之供，躬役土木，載新靜域。能畢力而不憚者，葆璋是已，豈不賢於坐視以待其廢隳哉？後之繼者，倘不忘前人之功，俾道眾晨夕瞻禮，安於寢息，而保希夷之樂，亦始事者之幸，必不獲譴於洞天福地矣。尚監於茲，㒒停鞅方外，野鶴閑雲，蘿月松風，放意身世，寄言蕪纇，且勸方來爾。其諸梗概，覽者當有得於斯文。
乾道四年歲在戊子清明日，太尉．昭信軍節度使．譙郡公致仕曹勛撰

丁可：福田莊記
耕而食，生者所以為養。浮屠氏作，迺衣食於持鉢，其說行，其與多。斯民以耳目為信向，龜手繭足，榾榾朝夕，輟口腹懽喜以為養，釋氏安焉。於是議者始以不耕少釋氏。伊菴權師來天台主萬年，方外禪衲雲闐霧合師謂其徒子性曰：「來者多食指，柰何？吾觀大舍之陽，羅漢之麓，淖泥之汦，去寺數里。兩山陰陰，雪棘風林，夾徑深深，老木千尋，伏虺匿蝮，行邁寒心。汝其屏除叢灌，攘剔芃檏。高可以藝，下可以殖。大舍之左，平田之東，洩瀑之上，去寺一舍，四山低回，不險既夷。土膏水深，原田每每，菅茅莽䔿，風雨叢滋。汝其薙翳薈、刜蓊鬱，可以經理溝塍，井畫疆埸。於是巨室豪家，具以為宜，接軫踵轂，委貲散金，迤𨓦風靡，贊喜無數。」性曰：「原隰奧區，無有垠堮，施者有限。疲人力於一役，如是憊！何迺訪故老，尋廢址，築莊於平田洩上，曰福田。為屋□區，堂廡庫庾，兩序具備。存施錢千緍為母以倡子，歲取嬴焉。因農隙、廣隴畝，其本不搖，而力有餘地。歲浸久，且將琱鎪谽谺，盡為阡陌，高下封畛，棊布綺錯，利可既哉？」性以其說，求記於可，且曰：「萬年舊得額曰福田，今以名莊，示反本也。鑱施者姓名於碑，陰示不忘本也。」可曰：「吾固不肯夫總總之不耕，汝知本哉！」三歎而為之記。
中書舍人王卿月書，郡守趙汝愚題蓋

僧昕：大智寺記
台邑之東，行六十里，有大智院，建於宋開寶七年甲戌歲也。祖師諱行品，餘杭人，即永明壽禪師之嗣也。童稚時，一日，禪師引其手熟相，曰：「汝何能邪？」曰：「誦《蓮經》二十八品。」師奇之，因名焉，曰：「他日耿光佛祖、建立法幢，子任之矣！」師挈囊遊行，至止天台榧木，遇豪士周公彥，復傾蓋懽若夙契。愒息久之，曰：「此□官路東去三十里，□□□□□□□□師拽杖如之。而谿山排闥，一峯孤秀□賞。而面勢寬廣，遠山矗立，絕喧塵、離潰鬧，此可居矣！」卜之，曰吉。相寺、剪荊棘、墾砂石，富者輸金，貧者施力。翕然廈屋帡幪，為震風凌雨之備。院之成，曰「大明」，即太平興國初也。治平三年，準明堂勅改額「大智院」。天聖間，寺僧浩化里俗嗇施之心，建宮殿，塑佛像，欀楹栥棁，區宇一新。復簣以菑田，令單鉢飫足也。續□裔益稠，總眾者，皆甲乙，致倫緒不振，坐觀廢置。靖康丙午，輿議革舊矩、立新式，顧道福兩勝者。會眾請寺僧法殊主之，為四方道俗所顧敬。越數年而法堂、僧堂、庫堂，爽塏屹若化成矣。或曰：「吾以圓覺為伽藍，解脫為門戶，慈悲為殿堂，空寂為寢處，何區區從事於土木乎？」曰：「然豈不知從有為而至無為，順俗諦而顯真諦？所謂崇飾塔廟，表剎莊嚴，為出世之益，豈虛也哉？」昕幼而學佛，懶事筆硯。殊未序其始末，屬余為記。固辭不獲免。恐後代無聞，故書其實，試告於來者。
紹興三年癸丑重陽後三日，東軒記住持傳教比丘法殊、右奉議郎知台州天台縣主管勸農公事□□□立石

劉邑侯景德：國清寺干門塗田記
儒釋之道，大抵相為表裏。或者岐之，過也。吾儒序政，其一曰食，而釋氏亦以食為法輪之先。至於富而加教，揆之財法二施，果何差別？矧自生民以來，以食為大業。釋者雖以苦空淡泊為宗，而饘於是，粥於是，其能一日闕乎？然世皆以譚禪悅者為高，計財榖者為俗，獨我世尊自在，與大比丘眾敷演教乘之際，猶且著衣持鉢，況吾屬乎？台之國清，迺聖僧之化現。坐視縣治之□，具眼宗師，四方衲子湊焉。以故食指日眾，而常產益狹。加以寺介孔道之衝，距邑步□□□時之需，凡躡康樂之屐者，必首登國清，然後禮石橋而訪萬年，日不虛轍。其於供頓之口口之勞，色色取辦於此，眾皆病之。乾道四年，長老道逵刱請甯海縣千田塗，欲裨其用度。□□□經畫間而逵有祥符之命。幸妙詮繼之，傾衣資為倡，請僧中訥可延法規，義師、若師、圓清雅師、揆師、默居士、王公度募緣以董其役。至七年秋，始捍上下岸七百餘丈，建十門凡三。未幾，詮又有別峯之行。淳熙戊戌夏，住持曉林復往甯海叩檀施。合港方就，遽為風濤所蕩。前功俱廢，執事靡矣。有僧師遐於次夜夢神人曰：「此大緣事，汝等但毋退轉，吾其助汝。」遐以夢諗於眾，眾以費不貲為拒。惟清雅曰：「神夢豈偶？」乃賈餘勇，率眾而前，畚築兩岸，一日而就，若有神護焉。因以神運名其莊。俄有邑之水月庵思正、寶華行人守宗、池陽僧寶林，相與戮力，乃墾乃闢。約畝幾萬，可耕耨者纔三之一。紹熙改元，治山志南，即其地建莊屋三十餘間，規模雄偉。儲蓄贏餘，欲訖其事，遂白於邑令劉潮，曰：「自長官之宰是邑也，僅兩朞；而志南亦掃灑是山也，適相若。年屢豐，莊落成，事若有待。」諉潮志其顛末。潮謂：「天下事易於經始，難其圖終。海日瀚漫，歲閱久而不竟，人歷多而益困。師能通儒釋之倫類，無體空析色之跡，而□乎真源，解假有借無之名，而歸於實用。境與智合，緣與時遭，宜乎慨然任責而不辭難，潮亦何靳於骫骳之文？況台之為山，古號佛國；天下聞其名，終身不一目者，不知其幾？自有此山，如師與潮見者多矣；湮沒無聞者，又不知其幾？主是剎，不約而相值，但師且又開拓前人未既之功，與潮大有間矣！自茲以往，粟有餘積，人有餘力，飽滿具足。異時各法，了不二義，臻第一，甯云所自來？若徒以口腹是計，又非師之與潮所敢望也。」
是歲八月望日，邑令福清劉潮記并疏，監寺可文立石

慈聖寺耆舊捨飛泉田記
慈聖寺在天台萬山中，去余家五十里而近。一日，住持僧道□謁余而請曰：「初吾山禪寺也，□始於天聖之七年。當嘉定之十六年，始改建寺。土瘠而資單，地僻而施絕，歲久屋老，傾圮弗治，幾廢矣！寺之僧智通，精密堅苦，常出力經紀，弗避燥溼寒暑，遂以得疾。則曰：『吾身病矣，心固未病也。』為之益力。自湻祐之八年，鳩良材、新棟宇，范金合土，肖諸鬼神，像苟全矣。則與弟子端楷者曰：『吾寺粗立，寺之力未裕，且建且復廢矣！』於是悉取槖中之餘，以其俗之姓買本都飛泉田。旋積歲租，增置丘段，以入於寺。著其約曰：『歲別儲其所入，以待屋之弊。而時葺之外，皆不得妄移一錢。』欲來者之知本末也，願得君記。」余慨然曰：「若通與楷者，賢於其徒矣！異時余聞，人有能言慈聖之事者曰某。曰某住持入寺，本以資易帖利，其餘席卷去矣。曰僧以饑貸某家榖計百，償之，室垂罄矣。舍非他有奇巧，而能扶植於垂壞，去宿蠧而新是圖，賢也。佛之徒，固非崇宮室、誇靡麗，然有弗給，則必四出，齊民皆厭薄之。與足不越戶限，惟規其衣食之贏否，率能有成，又賢也。夫人之情，苟計旦暮；今能計其久，使有恃而弗墜，又賢也。」抑余又有感焉，禪寺被天下列職，而趨走者相望，其壞而不能葺，葺而不成，成而不能久。善慮而自力，不私其儔幾人？苟有其人矣，不忌其成而聽其為者幾人？嗟夫！可嘆哉！世之儒者，多[次/言]佛氏之學。韓退之欲廬其居；及從觀之營浮圖，則又賦詩夸詡之。蓋其學者之才，類有不可掩者，而退之亦有不能不為之喜。然余於智通之事，不得而略也。遂與為記，且使讀吾文者，皆知所警焉。若田之頃畝若干，則列碑陰云。
咸湻甲戌十月朔旦，迪功郎．新寶應軍歲學教授石余亨記
朝奉大夫．權戶部尚書．兼詳定勅令官．浙西安撫制置使．兼知臨安府曾淵子篆蓋
當寺僧端楷集
元章米芾書

元

僧梵琦：娑羅軒記
抱道懷德者宜居山，山居有助於道德。若夫雜花生樹，敷其慧也；眾綠垂蔭，適其定也；繁霜熟果，圓其行也；積雪連嶺，資其證也。雲之英英，泉之冷冷；百鳥晝啼，孤猿夜鳴。滿眼非色，滿耳非聲，此山居四時無窮之樂也。何獨人間為然？彼忉利、夜摩，化生人天，尚入山林，隱居學道。雖有瓊樓玉宇，棄之弗居；嘉殽美味，斥之弗食；丰容妙質，厭之勿御。時時行乞，轉化諸天；衣取蔽形，食纔接氣而已。豈非以身為大患，生死不停；欲究竟湼槃，必離憒鬧者乎？至元至正八年歲次戊子，妙明真覺禪師無見和尚隱於天台華頂峯（智者禪師之故地，大寂國師又中興焉，日居月諸，鞠為茂草。及和尚戾至，檀施填門）。未逾數年，追復舊觀，咸謂非大寂再來不能也。按天台華頂，上應三台華蓋。其山秀出，八重如一。高一萬八千丈，周環八百里。最高頂則「望海尖」，草木薰郁，殆非人世，孫綽所賦「陟降信宿，迄乎仙都」。寺曰「善興」，善興善類也。方丈軒「娑羅」，娑羅峯直其前。梵語「娑羅」，唐言「高出」，蓋此峯特起於眾峯之外，而得是名，因以名軒。和尚每居其中，開導學者。順緣歸寂，補處得人。千里遠來，托余為記。嘗試論之，釋迦降瑞於中天，達磨標奇於東國。悟而無得者性，傳而無盡者心也。高出三界，號為獨尊。汝師平生，仰慕佛祖，可記也。且東南山水之勝，娑羅峯為冠；天台之勝，華頂為冠；華頂之勝，善興為冠；善興之勝，娑羅軒為冠。得名「高出」，不亦宜乎？汝師言行純潔，道德兼備；邈在霄漢，下視塵凡。「高出」之名，尤非忝也。既為其嗣，而居此軒，思所以名，忘所以筌，則不期高，自然超出矣！夫如是為師者，真不負於弟子；為弟子者，亦不愧於先師。交相成而互相益也，雖老天地可涯也哉？余聞方廣石橋相去不遠，五百聖者時相往來，或游乎此軒，為道問訊：今方何時，乃安坐耶？當生人間，扶持末運可也。
龍集己丑至正九年，四明沙門梵琦撰并書

丁世傑：䓧溪廟記
浙之右七州，惟嘉靈最盛；盛莫盛於台邦，更漢及今，幾二千載矣。王之得躋於祀典者，非淫詞比。王先能以神道設教，以異法濟其民，警動禍福，民咸神之。死又能洋洋乎如在其上，復血食於茲土，民又神之。況能忠於時國，陰又捍禦大寇，摧破強敵，殄滅羣妖，明己之功，搴旗樹號，以彰其神，與宋諸將相為犄角。故破金人於蔡州城下，得蒙宋氏極爵之封。自侯王而躋於帝，其盛矣乎！嗚呼！王其能以捍大患、制大侮，其功德及民與國者，若是之卓卓。君子謂是祠也，法應得祀。而王之祠宇，星羅棊列於台者，十居八九焉。凡民之出入、吉凶、水旱，皆禱。王以平日英氣降格於人，賜福為諸行；祠之表者，惟此廟焉。是廟也，古䓧溪上游靈氣萃止，故王之副將，能降神於巫覡之身。年歲美惡，人民災福，暴風疾雨之害，指告時日，靡不應驗。其有災𤯝，則驅而至絕域，故斯民不敢忘其德。春秋祈報，士女婆娑於市，舞雩詠歌於庭；犦牲鷄卜登於俎，粢盛酒醴備於筵。簫鼓驚喧，民慕敬之不暇，正所謂窮天地、齊日月而不朽者也。遂致殿閣一新，翬飛四起；堂室廊廡，黝堊丹漆；堦戺壇墠，俱以制度。以棲神馭，厥土而陽，厥材孔良，各用其當。落成大祭，春神降靈。乞文於山陰丁世傑，不敢固辭。因即其梗概，鑴之豐石，以示於眾。曰：「王姓趙，諱炳，衢州人。後漢時，以方技著。少時，與東海徐登能招蛇虎，於稠人中，馴狎所伏。夏月，禁蚊蚋不咀嚙人肌膚。履水不溼，入火不燔。驅雷駕電，役使鬼神。如費長房、壼公之流，史氏例書焉；不載其終，乃史逸之。而元廟在浙右，臨海郡之冷水源諸祠，皆其行宮也。故老相傳王廟食之由，以王在日，能駕清風、乘白鶴，御氣溟涬，神遊八表。得不死之藥於比覺仙人，服而延齡，顏色如童，傲睨天壤。一日，於冷水源刳剔其臟腑，浣宿滯不潔於澗中；被淫婦所觸，不復能納諸。其師比覺聞而駭之，遣鑾駕羣仙，乘空而至。共擁而扶之，傅以神膏，經宿乃甦。仍用烏鷄饘糜食之而愈。羣仙曰：『子以啖煙火之故，今不昇天矣！』王含憤而卒。始立廟於冷水之源，古碑益詳焉。是事幾於怪誕，故史氏不書。因其居民有請，姑記錄之。大德三年三月記。」

慈谿縣山北王門陳蓮照太太助洋念四元
慈谿縣山北王門沈修西太太助洋念四元
鎮海縣祖林庵清信女景星喜助洋十二元
滿願師太　寶來師太　蓮願師太　定安師太　任葉氏蓮香　德宏師太　通如師太　岑沈氏法蓮　慈濟庵同蓮　方沈氏善蓮　各助洋二元
龍勝師太　能修師太　宓方氏蓮香　沈蔣氏慧智　呂李氏同貞　范童氏　裘蔣氏善丹　顧蔣氏文顯　林潘氏　方葉氏青蓮　王林氏同壽　韓通福　已上各助洋一元

光緒二十年芳春佛隴比丘敏曦謹募

天台山方外志卷第二十終

天台山方外志卷第二十一
天台山幽溪沙門　傳燈　撰

文章考

[記]

明

夏鍭：遊石橋記
遊石橋必自國清始。由國清憩足佛隴，常止宿焉，余願之久矣。
是日，與潘堯卿、王子春，同宿佛隴。明日，既十數里，山水漸益幽佳。結束會聚，窮為異觀，以日中至寺。僧德茂遇災後，掃燼礫，覆草屋八九間。客來，覓袈裟，要客入坐；具茗菓，導客去。沿澗絕流有屋，負巖而出，曰曇花之亭。倚檻先得之。橫亘兩山，平臥飛泉，狀若梁欐。
既償所願，去。由亭右下，揆其端而坐。隤雪之溜，驚雷之音，水石倐忽，耳目不暇。其下絕壑，延頸視之，窅然深色。踐履危峭，逡巡偃伏。一水自西北巖上飛出，適會在此。合流轉勢而來，趣下橋腹而滅。其間可三四十步，止者泓澄，動者峻激。分布石面，有所未浹，則皆滑淨可坐臥。余翫而樂之。既樂而去，復攀亭右，投橋下，循線路，披木葉。逶迤既徹，仰視石梁，已在半天。其下懸流數百尺，貯以石潭，深處黝黑。出其盈流兩山間，未究其極。始入，砰揈幽寂，凜神震魄，不暇為狀。徐窺梁下，見其縹渺疏明，呀豁澎湃，傾崖噴壑，驚珠駭玉，追霏杳蕩。與遊者接潤，悽眉愴目，疑有而無，宜其久而不欲去也。
明日將行，復往一觀。既下而上，噫！可謂雄瓌絕特不常設者矣！余始疑其不為之於中州大國而於，此若有以列而藏之，使人不得見焉而以慕造物者之設，是亦詭矣！然又惜其名天下、更古今，而實不傳於外，是吾儕邦人之責也。於是始為辭，以遺聞而未見者。

夏鍭：始得隱巖記
余既得楊家□，望其北，始指問之王子春、潘堯卿曰：「是崖然者，俗云開口巖。古之人未有至焉，今之人其有先吾二人者邪？」乃道北郭，至神蹟石祠。上山始折而東，出一嶂，仰見盤石覆載土山上。達其上，平正可憇。自其上仰而近焉，側如堂墻，危壓土山。上山行三百步，巖前列松守焉。人來如履門墻，若將睹其室家之奧也。始入，向之壓者起而覆焉，狀類立擔。墮其前如重階，階上可十數人居之。檐下視二三尺，皆異草託焉。鋪積綴插，間置鮮稿，如線如鉤；搖風滴雨，時墮一珠，可俯仰翫。周覽而息，酌酒還坐。嘉卉傍羅，攬不即除。松韻崖上，坐見根株。清意自涼，風來助之；蕩拂左右，涼納襟袖。
眾皆意滿。堯卿唱聲，引指觸崖壁，笑曰：「此可無醉，可以其名為卻醉。」即呼而定居其上。則遙峯平參，明川微映，塍阜環麓，并目一見。而邑居不去，亦在左右背。比為清夢，如卻醉，而加隘。前有石三，如虎牛一字臥。石間橢平，可置席。余嘗假寐於此，遂以名。出清夢，無覆有臺，攀摩不可上。惟見重巖如危垣，古甓赤肌黑容，冠然叢蔓，佩然滋芳；潑藍為蘚，遺粟為苔。世有善工畫不欲售也，他日操梯從之，果得異焉。亘以淺檐布足於外而居其下。余手牽茅棘，墜之崖下，而進修掩，卻醉則巖之第二成也。余以其名為石閣，居其上，則松見親狎戲。拾巖上小石擲之，應手角角，入耳可喜。降而察之，始悟所謂無覆者，下一成其盡也。既盡且覆，所謂第二成者，始附土上壁下。復入，類人兩目。余以右為山廚，堯卿呼左為石巢。廚以受壼斚，巢以設坐臥。名以其能。巢之覆展於廚宇下，津黑美蘚固其上，燦如聯星，可數玩。出石巢覆盡丈許，有穴如石巢而深，余不能易其名，曰「外石巢」。則升於其上，與松絜長，而巖之覽備矣。合而舉之，以名曰「隱巖」，始諱其陋。是巖也，遁於近，覆於青天之下，無一綸之翳而眼不察，誰守而固？誰匿而微？果有隱也哉！或曰：「是巖遺於人者，非也？」乃寘石其處。」

盧濬：遊石橋諸山記
余憂居既，大祥。以事出，得覽明巖諸寺。猶以石橋、華頂諸名地未了為缺也。越月餘，四月初三，約舍弟希大、姻契范同馨偕行。次日，予先詣五峯。俟之至，遂踰金、銀二地，抵大慈寺。寺前有「佛隴」二大字；東南有石盤，周遭四五丈，左書「天台山」三大字于石壁。皆體雋而畫勁，可羨也。
俯瞰高明寺，隱隱叢莽新條中。予笑曰：「寺在山下，反曰高明，其禪家語乎？」住持清廉為具午餐訖，乃攀崖跨蹬，步陟始崇。途多水田，色腴種耗，蓋土高風厲故也。忽值平岡，藉草列坐，傾壼勸酬。同馨亦洗酒分乾餱於輿夫，撫勞之也。踰十里，入石橋界。山木翳焉，足以蔽日；澗泉洌焉，可以濯纓。怪石谽谺，鳥聲上下，恍非人世。暮始至其地，則友山許先生已在矣。懽敘茗餘，即邀予輩觀石橋。慕之久而欲見之劇，理勢然也。但暝色在山，未可飽玩耳。
歸憇上方，僧明貴、德茂輩，具饘粥，納之。達旦為初五日，復詳覽焉。一橋橫架，如龍之臥；二流交墮，如玉之飄。水聲漰湃，心目俱悸，真奇境也。亭曰曇華，層簷翔舞；曰許來，狀似欹偪。橋下有古龍湫，深衍蓊葧，臨之暢爽。曰響空、曰佇真、曰瞻風、曰方廣諸亭，悉歸草萊；梵宮鐘樓，俱遭煨燼。惟賈秋壑塑像，巋然尚存，漫不可省。
時有遊方二僧，掉臂橋上，如踐坦途，傍觀者危之。是日過天柱嶺，盤迴屈曲，鼻股交攻，磴級不可數計。兩崖惡樗嘉杞，大之可為棟梁，小之亦不失為樵爨，皆洋洋然倚陵谷。斤斧赦之，遠不可致故也。
旁午至華頂，即善興寺膳焉。寺亦廢燬，僅餘數廊。而一峯孤峭，萬嶼拱羅。雲霞繡錯，杉檜蔚蒼，豈市諠塵擾所可擬哉？迤北書堂，云太白故址；墨池，云羲之洗硯處，渺無可稽。又北曰「望海尖」，煙色參差，水光摩盪，東溟可彷佛焉者也。僧遺高，頗諳文墨，餘玄音、永春輩，皆明貴類爾。
午後移宿天封寺，寺在華頂之下。中峙佛殿，穹窿宏敞。傍葺新楹，翕受風嵐。蔥蒨會矗，亦佳地哉！
余啜粥畢，借臥宗甫榻。餘僧永顯、宗廣、宗逸，復攜酒饌即臥所。疑譚宗甫乃舊識，茲夕特與敘寒暄者也。明日下御嶺，至歡嶴，信宿周氏宅。古傳有願先生書堂，即其地也。山之高廣，寺之沿革，并名公仙釋之題詠，則《郡志》與《一統志》在。謹按宋名臣晏公殊有云：「齊州靈巖、荊州玉泉、潤州棲霞、台州國清，世稱四絕。」余謂雁宕、武夷、四明與台石橋，當不在四絕之外。
余在先帝時，曾使山東、直隸，得歷覽靈巖、棲霞諸處，迄今夢寐如覩。顧石橋在父母梓里之傍，念屢舉而屢輟者，積幾載矣！索于外而遺于內，窮其遠而忽其近，豈特游觀之病耶？幸今偷了之，可聚米几案。故鄙句有云：「父母此邦真了債自慶也。」又幸而筋力尚徤，歲月尚優，則雁宕、武夷、四明，期取次以盡。人而戀山水，豈若功名利祿有朝秦暮楚、得隴望蜀之議哉？抑古者謂「聞不如見，信而後言」，亦不特於遊觀而已。姑為之記。

盧濬：歷寒、明諸寺記
正德元年，春王正月，予以事詣峯尖山下，訪僧永彪于護國寺。薄暮，止予宿以覽焉。寺後羣巒擁踞，前橫阜如墉，左錢氏大墓、南梁代碑并二塔。僧永輝、永高、永壽與彪，皆善飲，十數觥不酩酊。予與從者謀曰：「茲去明巖諸地近，盍乘興一往，以償我夙願，可乎？」從者曰：「諾！」
明早發跡過白巖，離護國二里許，而風景亦勝。中途雪和雨墜，瓊葩滿袖。下馬共入茆庵，老媼為瀹仗頭酒煖寒。從者以米飼馬，且曰：「若肩輿二僕，所費當不止此矣！」予頷其言。循董家廟小田舖，凡涉入九溪。溪夾梅花，清香疎影，潛披遙映，殆相得也。
晚抵甯國寺，僧圓珠、圓覺、廣瑀出迓。寺坐崇崗，前田沃衍，東松陰可敵赤暑。是夜，宿圓球所。明日，蔣獻之近自京師還；偕其姪尚循、尚禹來視，邀至其家款酌。古名其地曰「泉井白湖」。湖環碧而井涵清，蓋佳所也。
又明日，始就寒、明、道三君子陪焉。閱無字崖，狀類小碣。其傍傳為張駙馬遺跡。過泗洲巖，巖曠蹲道左，可酌可棲。徐至孟湖嶺，下馬躍入村居。何姓者酌茗，中渴甚快。何留宿甚勤，堅辭之。踰嶺尚循，策蹇少蹶。獻之厲聲曰：「莫走險地，其尚慎之哉！」予深是獻之之老成而更事如此也。
時山扉盡掩瞑色，路岐不辨一人。呼曰：「寒巖尚遠，盍止明巖，可乎？」遂從之，昏黑乃抵明巖。其寺門兩崖偪倔，正所謂八寸關者。僧德威臥病，其徒圓資、圓受、明序，煮白粥為餉。其戒明統、明乾，皆諳對句。達旦啟戶，則天日朗然。連陰重崖之地，而際此不啻覆盆之照，物類欣榮矣！
二僧導至寺，迤西嵬巖壁削，飛瀑懸注，涎玉沫珠，春夏不涸。巖面隱隱有唐帽乘馬痕，傳為閭丘公像，漫無可考。旁石筍拔起，如大將軍特立。上有樹二本，鬱鬱然。寺後一洞，虛虛茫茫，可大旅會鼓樂，真極造化之妙；而斧鑿丹青，莫可施者。東兩巨巖，倚如合掌。其上竅漏日滴露，巖畔修藤綴拂，可攀援上下者。寺南亦有洞，中蓄一穴，飜碧凝甘，可澡襟滌胃者。
揖別眾僧，攬轡悠悠。沿途皆奇巖瀞澗，晴光煙影，摩盪區寰間。午抵寒巖，僧房梵棟，餖餖山腰；正寒山子所居，軒窗開闔於紫翠者。後洞似明巖而邃深，可藏百駟。
僧德遠老病，明日予與之別，語之曰：「我與汝，此生無再見期矣！」其徒圓明、圓聳，皆相顧泫然。
策馬至廣嚴午餐。寺有鐘、名「貧婆」，語甚怪誕。有榮羅漢像，謂當時一老僧幻軀。僧宗英、宗明，理樵始歸。一戒朱姓者故家子，讀儒書，手筆硯索題，予辭焉。是日還宿甯國，僧德玻、慧鏡迭為觴具。蓋前度未覩，而今中敬焉者也。嗟夫！吾台古稱佛國，如明巖諸地之幽奇清勝，豈無至人如智顗、曇猷輩藏修於其間哉？予生長是邦，豈徒歆豔其地？亦將物色其人而與語焉。所歷寺凡幾，所接僧徒凡幾，皆饜飫葷酒，棄其教如弁髦，則其他可知矣。信夫至人之不易得也！
然而勤詩書，服耕鑿，敦天彝，安日用，以不畔乎先王之道，則賴吾道之存耳！幸生昭代者，其尚慎所從哉！途次曾語同遊者，咸不以予言為未是。既歸，為是月二十有八日，詳書此為記。

僧佛樹：重裝羅漢記
夫境隨心變，地假人興，古今一也。是以聖賢應跡，必有靈瑞。絕於人間，清淨蘭若，是其居止。致使三洲聞道，終顯賓頭之功；久萬遐齡，教資羅漢之德。神僧聖寺，呈祥山海之間；香氣鐘聲，相顯幽明之際。列于視聽，良史詮而不窮；備諸古老，口實仰而不絕。
天台山者，乃震旦之奇境，五百應真，駐錫之地。天然石橋，雙澗合流。下有龍湫，幽深窈窕。晉時曇猷親入聖寺，五代錢王數感禎祥，非妄誕也。
余先于京國大洪福寺，安定伯張公容請閱藏，教讀《高僧傳》。默識靈跡，無由得往。正德丁丑，同衣明輝同禮寶陀、育王，時來參謁。及抵石梁，遍覽勝境，歡喜踴躍。上曇華亭，夜誦大乘，聞鐘磬聲，覩山水圓通應真之像。神異化現，三昧難測。天匠工巧，奇妙絕倫。仁孝太后書云：「是光菩薩手製，經歷年久，顏色脫落，山水傾頹。」弘治丁巳，黃邑清信士，率眾修葺。殿宇重新，并裝觀音等聖像三尊，唯五百應真未及營理。余同明輝歘立志願，重新修補。回京感□，御用監太監張公永，給施顏料工資；復蒙緇素相助，得遂先心。
去歲己卯季冬，復轉石梁。本山住持沼公，一見欣接。孟春正月十有六日創工，四月一日工訖。以此良因，上祝皇圖永固，帝道遐昌；金枝挺秀，玉葉相承；光敷四海，涼蔭蒼生耳。因記之。
正德十五年歲在庚辰孟夏四月初八日，敕賜雲惠寺三藏沙門佛樹撰

葉良佩：天台山記
天台山以高大之故，稱台嶽。又上應天之三台星，故自昔以靈異聞。予每過其地，輒欲往遊。人曰：「遊非踰月，不足以盡其奇。」予頃難之。會予免官歸，得故人新城黃尹速予遊。至則館於國清。要梅壑潘子與俱，而五峯、雙澗之勝，已得之行住坐臥間。時嘉靖壬寅四月望日也。
潘子曰：「遊天台必自赤城始，此山之南門也。自是而北，則循佛隴訪石橋。東行則為天封華頂，西行則為萬年桃源；兩巖則為洞天、桐柏。」於是遂結束自赤城始。赤城山石純霞色，望之壁立，如城具雉堞。絕頂有浮屠七級，西北有玉京洞、金錢池，寺廢無僧已。復由故道尋九里松，月色在地，人行松影中。翌日遂北行，踰金地嶺，與察嶺相連；其下為漢隱士高察讀書堂。又五里，踰銀地嶺，至大慈寺前，觀「佛隴」二大字。寺僧曰：「此智顗師之初修地也。」又北則山水漸益幽佳。日[日/亥]抵石橋，先上曇華亭，倚檻觀之，見兩崖門立，而石橋橫亘其上，廣不盈咫。琥上人掉臂行之，無怖。山北左右肩，有雙泉飛出，合流而來，至橋乃伏出。其下瀉為瀑，可百餘丈，掛巖石間。既愜所聞，復由亭右麓下至新亭。接其端而坐，則見石橋已在半天；而隤雪之溜自空中，下擊潭水，作疾雷聲，震動林谷。於是乃大詫，以為奇觀。
是夜，宿琥上人海會庵。天明復往觀之。兩日，乃從山西行，尋萬年寺。由鐵船峽度羅漢嶺，山縈水迴，每數里輒一曲。及至上方，地則砥平如仰盂。登妙蓮閤四眺，則八峯迴抱；而直南諸阜，纍纍如列㦸。排衙兩澗水，至寺門乃合流，縈迴南出。前林松杉成列，東澗古松數株，皆大十圍，有五六鸛鶴巢其上。每休坐樹陰，則聞鶴鼓牙及唳鶴之音，與風泉相雜，翛然非復人世。
留信宿乃去，抵護國寺，出訪錢太師墓。從者曰：「由此東北行，至劉阮洞頗近。」會蔡舉人中甫、陳監元敏之適至，遂合策尋劉阮洞。洞去護國二里而遠，洞口如門，有古木神祠。沿澗而上，兩山繡璧參差夾水立。水隨山曲折，時潄石有聲，曰「鳴玉澗」。水壖草樹，芊綿東崦，特蔥蒨可喜，曰「桃花塢」。又折而北上，路漸艱澁。及水窮而路盡，有巨潭，渟澈如鏡。中有洞門，潛通山底，其深莫測。陳子曰：「此所謂金橋潭也，即劉晨、阮肇遇真處。」潭之南有盤石，可列坐以飲。於是取酒會飲其上，仰望三峯倚天，而東峯特秀。上有石如綰髻鬟，曰「雙女峯」。昔人見雙鬟戲水，或曰：「乃其精靈所為。」
是日晡出山，憇白郎寺，觀巖石亦奇怪。是日遂循董家廟小田舖，涉三、四溪至廣嚴寺，閱貧婆鐘，謁榮師肉身像。師宋淳化間人，習禪定，多異跡，時呼為「榮羅漢」，死而不腐。是夕投宿甯國寺，寺在平原後壠。靡迤多古松，前浸巨塘，紫凝峯在數里外，寂歷可數。又明日，遂問道訪寒、明兩巖。明巖大略如雁蕩靈巖，但差小爾。巖西面有唐帽乘馬痕，相傳為閭丘太守像。旁有大石筍如天柱峯。正北洞寬，下可列席旅會。南有小塘，外有八寸關。寒巖后洞，比明巖尤邃且廣，可容百駟。而梵宇亦宏敞，正寒山子所居。兩巖凡兩宿乃還，憇國清，黃君又先遣遊徼除華頂山路。
再越日，乃偕潘子由顧儒嶺涉歡溪，訪齊處士顧歡讀書堂于普慶寺。及抵天封，鳥已投林。寺舊號「靈墟」，實智大師註解《涅槃經》處。佛殿極壯麗，有盤石、智者嶺、卓錫泉。北望一峯摩雲，即華頂也。詰旦，戒輿人緩行。上華頂即遇險，則下輿步行，以亭午至其上。中峯孤峭如華蓋，諸嶼拱羅。寺燬，僅餘數廊。眾木扶疏，多檜、杉、樿、櫧。其旁近地，有王羲之墨池、李太白讀書堂。又迤從北上，可三四里，有望海尖。登其絕頂，則錢唐煙樹、括蒼峯巒，皆隱約可見。東向觀海上雲濤，如環壁繚肪。予乃拊掌大叫，以為奇觀。
薄暮移，宿天封。老瞿曇謂予曰：「華頂絕高處，舊有僧寮，可觀日出處。後有四風，毒不可居，故其寮亦廢。」又曰：「若自此南行，至文殊寺，上高由山脊行，則諸山皆在指顧。」予頷其言。詰朝，遂南行。至文殊寺，上高由山脊行，則凡邑內諸山，皆若翔舞奔躍在輿馬左右，如老瞿曇言。
輿人曰：「直南為桐柏岡。若欲尋洞天宮，當東從橫路。」於是遂東。洞天宮已廢，獨玉霄峯重崖疊嶂，岑蔚如故。稍南有石門山，兩巖對峙如門，各高數十丈。將至澗底，乃有石橫亘如閾。奔湍來擊，閾如翻玉，練擂鼉鼓。予踞石注視久之，乃復循故道，行桐柏岡，過元明廢宮。又五里，抵桐柏宮。其地有臥龍、玉女、紫霄、玉霄、翠微、蓮華、玉泉、華琳、香琳，凡九峯，而宮當其心。平原曠衍，有村落、溪流、橋梁、水碓，道書稱為金庭洞天。吳赤烏初年，葛玄於此修真。至唐司馬子微，遂奉敕建為桐柏宮。宋改為崇道觀，今復為「桐柏宮」云。
西北有瓊臺、雙闕，去宮可六七里。羽士曰：「遊瓊臺當先休足力。即至其處，又必去鞋，用行縢褁足，攀援蘿葛，乃得登。」是夕，止宿於黃雲堂。次日，早飯已，乃偕潘子攀登如其法。瓊臺三面皆翠壁，萬仞峭豎相向，如城郭周遭；而臺則南嚮懸居其中。折而東南可三里許，為雙闕。翠壁山至此忽中斷，對峙如闕門。路出其下，而澗水從之。然巖石皆陡絕，不可下觀。於是還坐瓊臺，而四壁之華葉，曜日含風，綺繡紛錯，飶香蓊鬱。俯瞷百丈，潭在臺左麓；紆繞雙闕，流入雲溪。屏息無譁，其聽益遠。真天台山之第一奇觀也。還宿黃雲，明日出洞門，盤折而下。行數里，至福聖莊觀瀑布。又迤而北至翠屏山觀三井，皆奇。初，予自元明宮來，謂桐柏已在平地。及觀瀑布、三井，始覺其地乃在眾山之上。乃復驚詫，以為大奇。
夫以茲山之靈異且多奇如此；顧自近世以來，恆鮮異人宅之。即有遊覽者，亦憚於騖遠凌危，罕得窮其妙。予於是重為茲山懊惜。復從國清主僧道金借靜室，扄坐三日，譔斯記。

薛應旂：天台山志
天台山在縣北三里，神跡奇異。道書云：「是山高一萬八千丈，周迴八百里。山去天不遠，上應台星，超然秀出。路由福溪，水險而清。前有石梁，廣不盈尺，長數十丈。下臨絕澗，惟忘其身者，然後能濟。濟者梯巖壁、攀藤蘿，始得平路；見山之奇秀特異，列於青霄。上有瓊樓、玉闕、天堂、碧林、醴泉、芝草，凡諸勝概莫能名狀也。」
舊有玉霄閣，又北三里，為赤城山。土皆赤色，狀似雲霞，望之如雉堞然。右有玉京洞，道書第六洞天也。宋咸平天聖中，投金龍玉簡於其中，上虞亦有玉京洞云。又四里，曰五峯。其峯有五，曰八桂、曰靈禽、曰祥雲、曰靈芝、曰映霞。前有雙澗合流，南注大溪。東橫山在縣東一十里，俗名「覆船山」。本天台山足。其上夷坦，中有三溪，冬溫夏洌。側又有淨池，以橫山據邑東，故曰「東橫」云。

薛應旂：桐柏山志
桐柏山在天台縣西北三十里。周圍九峯，曰紫霄、曰翠微、曰玉泉、曰臥龍、曰蓮花、曰華琳、曰玉女、曰玉霄、曰香琳。矗立霄漢，遠近相向。晉王羲之與支道林，嘗往來此山；至唐則司馬承禎居焉。
承禎始隱于司馬悔山；睿宗召出，後復隱于此。金庭館在桐柏北。又三里，曰方瀛山。按徐靈府小錄云：「由桐柏山北上一峯，上有平疇，間以陂池。前眺蒼峯，後即雲峯也。」長慶中，徐靈府居此。寶歷元年，賜今名。又二里，曰瓊臺山。轉南三里，曰雙闕山。兩峯萬仞，屹然相向。孫綽賦「雙闕雲聳而夾道，瓊臺中天而懸居」，即此也。
有百丈潭，在兩山澗盤間，繞麓入為雲溪云。九折峯在縣東北三十里，孫綽賦所謂「既充濟於九折，路威夷而修通」是也。玉霄峯在縣北三十五里，產香茅，號「小桐柏」。瀑布山在縣西四十里，一名紫凝山。產大葉茶。有瀑布泉，陸羽品為天下第十七水；與福聖、國清二瀑為三云。又五里，曰紫凝峯，與瑞龍、天柱、香爐、應澤四峯相望。蒼山在縣東四十里，界于甯海山峯，凌映桐柏。其色蒼然，高插雲漢。石橋山在縣北五十里，旁有方廣寺，有石橋架兩崖間，龍形龜背。兩澗合流橋下，橋勢峭峻，過者目眩心悸。孫綽賦「跨穹窿之懸崖，臨萬丈之絕溟」，即此也。
寒石山在縣西北七十里，有仙人洞，唐寒山、拾得二僧居之。旁有隱身巖。貞觀中，豐干禪僧謂閭丘太守曰：「寒山、拾得，即文殊、普賢後身也。」閭丘往見之，二人笑曰：「豐干饒舌邪！」隱身入巖中不出。有巖曰明巖，舊名暗巖。周顯德中，更今名。峭壁屹立，其下竅穴逶邃，日光穿漏，怪石森然。上有兩峯倒側，號合掌巖。西有泉，蔽崖而下。北至重巖，磐石品峙；常有光如月，號「石月」。寒山有「重巖我卜居，鳥道絕人跡」之詠，蓋謂是也。東有響巖，叩之鏘然。又十里，曰香爐峯，四望陰崖，垂隥萬仞，上多柏木。華頂峯在縣北六十里，高萬丈，周迴百餘里。東望滄海，俗稱「望海尖」。草木蕃蕪，夏有積雪，誠為別境，不類塵寰。
王羲之遊西郡時，有墨池在焉。天柱山在縣西九十里，南有黃水峯。天姥峯在縣西北，與天台山相對。孤懸天表，下臨新昌、嵊縣。

張存：遊國清記
余久慕天台山之勝，曰國清、曰赤城、曰華頂、曰桐柏，非一處。
歲在丁酉夏四月，因倭寓霞城中，邂逅識天印宗公，相與約著芒鞋、拄竹杖，[打-丁＋棄]一月力，歷覽名勝，形諸遊錄。庶北還日，持以誇示於好事者。越五月十日乙丑，乃作國清之遊。
國清由智者大師開山，示讖云「寺若成，國即清」，故名。日直辰，余擕孫一鵬出台邑，踏磚徑，至古石門。左柱旁石上有舊刻，曰萬松徑。去石刻約數十步，建浮屠二，為捍門。松廢而徑猶存。次踰舊止觀亭基，轉水口，經旁直門。二小浮屠前屹，一峯圓如覆釜，其名曰孤嶼。嶼下樹林夾徑；時宿雨初霽，翠色如滴。寺前雙澗合流，注萬工池，池上有七佛小浮屠。其東山之麓，舊有大浮屠，高九級；甃砌堅緻，插入霄漢。不知何年為何僧所建？惟五峯峙立，儼如青芙蓉競秀。中峯展翼，形如飛鳳凰，身垂至尾。尾前造白浮屠，分東西立，而殿據其中。真異境也。
於是迤邐度迴瀾橋，入山門，登雨花亭。昔大師九旬談妙，諸天散花，故名。
亭左有戒壇。初溈山來受戒時，寒山、拾得密知，往迎之。化二虎躍出叢莾中，溈山作怖勢，至今壇有遺址。轉東入方丈，求見天印。留坐，命童子進香茗。啜罷，解衣外閤上，延清風滌煩暑。聞雙洲水聲潺湲流不輟，頓覺胸襟塵慮盡空。已而夕陽西墜，四山白雲生。巖竇陰氣襲人，肌骨爽甚。天印引觀古殿基。殿後雷音堂，堂後振奎閤，閤後無畏室，後更好亭及寺前唐僧悟空創新羅園皆廢；但見煙草羅生，荊棘剌衣袂，使人懷感。
再尋殿在舊聖倉香積廚，豐干騎虎之蹤，時隨煙銷鳥沒。至若寒山、拾得燒腳竈處；當閭丘問道，隱身入石巖，巖上奕棊盤；大師上足普明卓錫泉，數者宛然猶存。天印指五峯，謂中峯名八桂，東北峯名靈禽，西北峯名映霞，東南峯名祥雲，西南峯名靈芝，其雙澗則名螺溪。溪之源出峯頂龍湫，過湫入亂峯間。有水一泓極深，在佛隴山下，即大師放螺處。今約有巨蠣大蚌，久化為精。或時出石上作吼聲，則大風雨輒作。
復命僕除道磨崖，讀〈噩夢堂塔銘〉，實先師潛溪宋太師撰。雨淋日炙，字畫剝落，讀不能句。轉西有窪池，雖歲大旱，水不涸。有譙國曹勳書曹源二大字於石上以表之。其餘寮名四禪堂、名三隱庵、名雲頂院、名古竺樓、名棲雲，皆占幽勝，不可盡記。至於大師示滅，塔全身於銀地嶺，去寺又十里，亦未能往瞻禮。此則遊天台之一勝也。

張存：遊采煙次桃源記
越己巳，余出國清，度盤迴嶺。路如羊腸，九迴盤旋而登之也。次踰羊蹄嶺，羊蹄者崗石，石散立若羊之蹄也。下至嶺麓，涉丹溪。溪上再登峻嶺曰「采煙」，而余友銘德周先生之居在焉。入其門，有重屋三楹，題曰攀桂樓。以其樓前桂枝相近可攀折，故名。
先生聞客至山中，即與弟晟德出相見。茶話良久，引余觀聯槐，轉東入竹林中間坐。是時赤日正中，清陰布地；但覺涼飈翛翛然灑衣面襟。以松繼泉籟冷然洗耳，隔紅塵於物外，殊不知有炎暑氣。
少頃，有二童子來，報治酒具已辦，相邀飲三五行。問二童子名，則先生孫也，長曰「本」，次曰「杏」。酒罷出林，行朮田。紫苗青蕊，香氣襲鼻。抵晚回，澡浴，復進茶。啜罷，各別就寢。如是者留連六七日。
聞桃源去新昌縣不十里而近，因問：「桃源在天台山，何為今在新昌耶？」二先生曰：「新昌，古天台分邑，故桃源即天台山也。」余即往遊。行至桃源溪，度溪、穿蘿徑，約行五里許，見一古祠在亂山中。破屋三間，松蔓纏蔽，榜曰「劉阮廟」。像貌剝落，靈寢蕭然。出門四顧，居人遼遠。其入山古徑，樵牧罕到，荊棘蒙塞。遠望，雲山無盡，桃林遍嶺；野鳥山猱，悲鳴長嘯。
偶問道於農家老父，對云：「此去入千山萬山，人煙斷絕。其中古桃樹，年深化為精魅，常迷人，不敢往云。」余乃悵然太息。即觀廟上溪流，泝源而上三、四里，皆亂石。角立縱橫，若牛闘狀，固非舟可行處。不知古今山川變易，同於滄海桑田然歟？抑昔所記桃源故事者，悉出於誕幻歟？頗記故老言：北宋王介甫夜坐，梅月照軒窗，因取《易》讀之。忽有一姝，容顏姝麗，見介甫，自言知《易》。遂相與談論畫前妙理，實能發出人所未發處，介甫喜甚。間得報司馬君實，門來訪，介甫出迎，至軒中，彼姝即隱身不見。及司馬公出，彼姝復來。介甫怪而問之，對云：「妾乃此梅花月之妖；君實正人，妾不敢相見。」介甫默然。由此而推，梅花既能為妖，則桃花豈不能為精魅乎？使父老言信然，則昔劉阮所遇為夫婦者，果仙歟？抑精魅歟？彼世人妄意稱求仙者，其有幾人不為妖魅所迷歟？
或曰：「按桃源洞，在天台護國寺東北二里，隱於山谷間。昔宋元祐中，有僧明照入山採藥。至一潭，水色澄澈，中有洞門，潛通山底，其深不測。歘見金橋跨水，二女未笄，戲於水上，如劉阮所見。此水仙之洞府也。元祐二年，邑令鄭至道聞之，往遊焉。即其境物之勝，名其澗曰鳴玉，石曰會仙，潭曰金橋，峯曰雙女、迎陽、合翠，塢曰桃花、迷仙，亭曰浮杯，事見《縣志》。此亦桃源之一驗也。」
余曰：「既信見洞門深不可入，初豈劉阮獨可入與？謂二女化金橋可渡，何僧乃不渡與？蓋僧非實有見乎？此也猶夢說也。今不疑其夢而誣成其夢境也。」見世上名「桃源」者不一處，皆不可信，因書此以為世戒。

張存：遊赤城記
是月庚辰日，出國清，渡小石嶺，至赤城山之下。山周迴可十里，土皆頳色。時曦斜射，閃若霞彩。又山形類雉堞，故名「赤城」。其山下有寺，亦以此名。由晉義熙中，異僧曇猷尊者開山，初名崇善。至宋祥符中，賜改今額。
余沿荷花蕩行，掬水滌手，然後入寺。惟正殿新創，中塑設像，金輝碧映，輪焉奐焉。殿前對石方塘，菱藻間生，嘉魚遊泳。水流入殿後放生池，瀉水刻，涵灌稻田數百畝。方怪問之，有僧出迓，乃掌天台僧教別澗源公。相邀茶罷，次承邑士周君以禮來會，遂出門歷覽。山之東麓，近上約百步，有巖極深，即尊者原造寺處，名「中巖」。後塑臥佛鎮之，改名「臥佛巖」。巖之西約數百步，昔梁定光古佛所創飛霞寺。寺故基轉而上，則有釋箋、結集二巖。釋箋者，有僧名湛然，荊溪人；居巖箋解天台教義，故名。而舊志訛作「釋籖」也。結集者，有僧名灌頂，字凌雲，章安；依巖總緝天台教宗，故名。其二僧皆智者上足，故崇其教如此。巖之西玉京洞，按道家言，洞在赤城山右脇，名「玉真清平天」，為十大洞天之第六，九天司命茅君所蒞。其內周迴三百里，有金堂玉室，瑤花芝草。其下別有洞臺，方二百里，屬魏夫人所治。其說如此，今洞已壅塞，但可容坐三五人，不知其說何為然也？
巖北有金錢池，相傳僧友曇蘭憇此，日誦經不輟。其山神名韋卿，奉金錢供養，僧棄於池中。歲久湮沒，亦不知其處。
山之絕頂，有浮屠七級，昔梁岳陽王妃建。又有泉一泓，名仙人井，飛流噴沫，冬夏常不竭。去井數步，有尊者洗腸池。周池生青韭，色映澄泉可愛。詢諸父老，言：「尊者本應真化現。一日還石橋，將渡，有羅漢拒曰：『爾託神母胎時，曾過韭畦，猶帶葷氣，故不容入。』于是尊者回此，剖腹洗腸。今此韭近繞池叢生，餘遠處皆無，即其驗也。」其佛巖側有五百大神廟，甚靈。去廟西五里，有玉京觀。先是，尊者知神乃白蟒為孽，將戾止中巖，欲降之。時遇一老嫗，問途，嫗畏神不敢言。師強之，嫗既語師，若陰被神投之淵；師即飛錫救之，水立涸，因名其淵曰「乾溪」，至今猶存。及師至巖，宴坐次，神化猛虎數百咆哮，皆向師。既不能害，又現白蟒真形，呀然開口將噬師。師即飛錫入蟒口，柱其齦齶，不得合。曰：「且借老僧坐地三年。」神始知懼，皆來降伏懺罪；願求一舍地住，為師護法，師然之。神向寒巖鼓角凌空而去，自此人免蟒患。
今玉京觀廢已久，惟赤城寺延奉尊者不絕。其日遊覽，不覺日抵暮。聞山下多虎患，不敢回國清，遂與周別借榻，宿別澗之丈室。

張存：遊靈墟記
余在佛隴，聞靈墟天封寺之勝，復往遊焉。於是擕僕，躡履山徑，時草露沾衣。次中途遙望，見通玄峯浮屠已倒壞，尚遺一二級舊址，實韶國師悟道處。寺久廢，荊棘迷道，惜不能往寓目。其悟道有偈云：「通玄峯頂，不是人間。心外無法，滿目青山。」至今僧俗猶能傳誦之。
迤邐再踰雙溪嶺，始至天封。渡澗橋、登殿、瞻像。鐘樓、方丈皆存，昔智者大師第五思修地也。初大師入山，見一父老，告曰：「渡澗遇磐石，可止。」師如其言，遂結廬焉。前對瑞雲峯，故號靈墟。其註《涅槃經》，號智者嶺，中有卓錫泉。
吁！世降教衰，叢林已銷鑠；獨寺前澗水潺湲東注，猶疑大師談妙未輟。已而大基緒公由謝國清寓止此墟，修習白業。一見逾舊知，遂借榻焉。實是月戊戌日也。

張存：遊華頂峯記
次二日，庚子，余拉緒公由天封寺轉西北行。遶山麓，穿竹徑，歷數十折；盤崗涉壑，約十餘里，始至華頂峯。所謂「華頂」者，以其峯頂上直「華蓋星」也。
自峯南去約百步，有一隙地，勢坦夷廣袤，可三十畝。四山合抱，形如燕巢。林木蔥蒨，幽花異草，不知其名。每夜半，見海日初出，光射崗巒，如金芙蓉競秀。朝暮雲氣絪縕盤結，如幢、如蓋、如車輪，彌覆其上。直疑天造地設而然，非人世有也。
由隋智者大師開山創寺，曰善興。前對桫欏峯，代有名僧嗣守之。寺前截澗疊石為三池，其名曰「滿日」。南有圓阜，曰鉢盂峯。次入山門，有石方池，池水澄瑩。池之上為大雄寶殿，莊嚴鉅麗。殿後有說法之堂，東則為丈室，名「桫欏」。西則為延賓之軒，名曰「澹趣」。其寺僧數人，緒公皆引見。晚借榻宿西廡下。
明興，約同志一二，躡屐遍覽幽勝。於是西去約二三里，有庵翼然，實為無見覩、窄庵偉、愚極英三祖塔之所。攢峯列壑，遠近圍遶，若護持於窣堵次者。再行二三里，有庵曰深雲，則為寂庵光、空叟聞、北源濟三塔在焉。蓋華頂在天台為極高，而此又在華頂，為尤高。地極僻，人跡稀到，唯終日與白雲為侶而已。
過庵三四里，凌其絕頂有浮屠，即人師降魔之處。下視羣峯，不異培塿。其支隴高低，猶溟渤翠濤，層湧層出，誠奇觀也。其東有巖曰望海。僧指顧海水，僅一杯小。自巖轉北，有泉一泓，色正黑，曰羲之墨池。至于李白書堂舊址、定光招手石，當時有伏虎壇、鬼疊石、葛仙翁煉丹井、茶囿，皆在別峯。榛莽塞路，不能往視，乃回寺中。混眾一二日，然後知，自住持介然莊公而下，若首座南宗顯藏室、獨峯高等，皆清齋苦行之士。朝鐘暮鼓，焚修禮誦。叢林軌則，尚有可觀。反視余，大方未能及也。
載考舊志，稱東有甘泉先生居。又有司馬子微，自號「白雲先生」，至此造室，食霞嚥日。及西天柱峯，永明壽九旬習定處。歲久皆蕪翳，不知所在。惟大師止觀法門，及後韶國師諸祖倡明禪宗，其風流麗澤，猶可想見於煙霞泉石間，至今皆未泯焉。承介然出示靈芝照律師十詠，屬余和。因勉續貂，遂成篇什。已錄在前詩編中。

張存：遊佛隴大慈寺記
至六月十日乙未，余出國清迴瀾橋。循澗轉東，行百餘步。當取路東嶺下，有巨石昻首俯入澗，若渴龜飲泉形。首上可容坐一二人垂釣。度澗遶西山麓，現行一二里，有石橫截澗流，高二三尺。中闢戶，水直瀉下如瀑布入石下潭。潭深不可測，或謂有龍蟄焉。此亦山水奇處。
踰再度澗，迤邐登金地嶺。一盤一折，路若羊腸。漸至嶺坳，訪古定光庵址。久已榛沒，近址農氓數家。其絕頂有古神祠半間。時暑雨驟作，趨入祠暫避。俄頃，雲氣晦冥，雷轟電掣。風雨雜樹聲，撼地震動，疑山麓忽變為大洋海。波濤洶湧之狀，可怖可駭。
須臾，有耕樵夫數人，亦奔來避雨。詢大慈所在，云隔山僅一二里。不能去。比候雨歇，已迫暮。於是命僕輿在祠迴避雨。耕樵夫家借簑笠，冒雨出行。至寺，衣衫盡濕。目前境暗，已不辨人物。轉入別澗，退居借宿。
明旦起，盥潄整冠服，謁祖堂。觀佛殿山門，欲倒未倒。方丈雖存，亦已上漏旁穿，可嘅也！次讀唐梁肅碑，宋楊傑贊，始知大慈寺皆負大雷嶺；兩隴合抱，形如燕巢。由隋智者大師開山，實定光授記銀地之所，是為佛隴。舊有普賢閤、淨名堂，大師手書《陀羅尼經》，皆廢失。惟高麗銅鈴杵、隋賜寶冠、太師宴坐巖、法鼓石、放螺溪，皆遺澤所在，至今猶存。已而披草尋徑，到祖塔所。近為民火延燬，劫灰瓦礫，滿目慘然。徒對窣堵處展三禮，欷歔而去。
方假筆硯輯遊錄，惜本寺僧靡有孑遺。雖有別澗，猶為宦轍拘縶不在，其誰可與語者？故略言于錄曰：「夫儒釋道，分為三教，余忝入儒，固無預二氏。竊聞自佛法流入中國至今，天下言教宗者，必歸天台；言禪宗必歸曹溪，是何耶？蓋教至天台大明，禪至曹溪而大傳，譬水木之有本源也。今禪之傳不傳，固未暇論。且如大師開示止觀之法門，因言顯道，而道在忘言；由漸證果，而果成離漸。行位兼圓，體用互攝，此趨般若者有徑，入涅槃者有筌也。其能有益于化度如此。

張存：遊桐柏宮記
晨出石橋庵，度妙音亭，屈曲盤山磴，時夾磴皆大篛石箭竹。宿露滴石上苔，屐齒滑，不敢急步或旁睨他物。失顧視磴道石，因蹉跌仆地，傷足趾，苔綠汙衣袖。迤邐經鱉潭，潭一泓，深無涯底。相傳舊有黿拄潭中，年久已成精，徙居石橋下龍湫。每春夏夜則回潭乳卵。近因山農婦居上流，濯穢布被，觸污久不回。
漸登察嶺，嶺有高察舊居，故名。行白沙道中，踰寒峯，歇篛嶺古龍祠。掬龍潭水飲潄，止道上渴。然後下峻嶺白公界，歷鳥道數十盤。攀蘿援蔓，始敢下前步；急以杖柱定，又復移後步。道上更多磥石卵，抵腳底，皮肉痛，皆生䟡蠒。疑從天上半墜，下萬仞塹。乃喚二僕左右扶挾約行十餘里，經洞天宮。山下有兩石對峙，狀如門扉，取道入宮。舊傳唐咸通中，道士葉藏質創道齋，號石門山居。後遇懿宗改名玉霄宮。地產香茅。宮久廢，荊榛塞道，不能住。再行，過元明宮舊址，問故家父老，言長慶中，有道士徐靈府居此，號「方瀛」。山形如槖駝卸寶。前對華蓋三圓峯，澗遶宮前流過，真佳境也。蕪廢矣！因借山家小憇，進午炊，留連久之。
日將墜，出門勉行一二里，始至桐柏仙境，不覺心目豁然。挹山容、聽水聲，而塵心頓清矣！於是整衣冠，升殿瞻像，未暇周覽。次轉東行，度澗橋，橋上有亭，扁曰「溪山勝處」。入迎仙房，見道會常靜吳公，留坐。茶罷，直西茂青房，訪提點師呂、陳公。辭回迎仙，借榻焉。
明興，乃觀中峯，形如飛鳳展翼。鳳身垂下，至尾則三清正殿在焉。殿前有黃籙醮壇，皆石甃。從壇南出山門，皆石徑。登會仙亭，亭下溪流，曲如梭形，曰「女梭溪」。福地二橋洞連，水流西山下。傍水南涯擁一石，形方如印，曰印山。東對劒崗。從印山轉南，水口為三井。一湮二在，其深不可測。下與海通，故名「海眼」。有龍蟄焉，旱禱輒響應。凡人臨井上，不敢高聲語笑。故夏英公竦銘云：「簫皷一鳴，雷雨大作。」其靈顯如此。境內周觀，址皆稻畦。諸水下溪，會於二井。井溢出，瀉巖下則為瀑布。由井東行，至洞門，山凡兩重，舊有亭廢。即前案桐柏嶺，嶺下有靈泉，曰透壺。遇春夏時，用銅錫瓶盛泉，自然滲出瓶外如汗流者，故名。
次登亭址，回首北望，靈勝灼然呈露。其九峯曰華琳、香琳、臥龍、紫霄、翠微、玉泉、蓮花、玉霄、玉女。四圍還繞，隱如城郭，而觀當九峯之心。翠靄白雲，絪縕彌覆，朝暮萬狀。石林滴翠，澗泉漱玉。由觀西北望，取道仙人蹟，經龍潭至瓊臺，轉南至雙闕，皆翠壁萬仞，森倚相向。其玉泉、華琳二峯，當中峯後，分東西對峙。中闢如闕，闕後層巒疊巘，如排屏列幛。又如大將，屯軍百萬；扶槊環立，擁衛於中軍。旗鼓整然，雲煙遮護，真奇觀哉！
按道家書言：「桐柏為金庭洞天，水有蘇玡琳碧，泉有石髓金漿。人得食之，後天不老」。又言：「吳有勾曲之金陵，越有桐柏之金庭。三災不至，洪波不興，實不死之福鄉，養真之靈境。」可不信歟？
昔吳赤烏元年，有太極左仙翁葛玄，始開山卓庵，修煉大丹。感太乙三真人降，授《真一勸戒法輪妙經》。於是構降真院、奉經臺，後改為崇道觀，久廢。
唐景雲中，詔為司馬煉師，名承禎，字子微，自號「白雲子」。復置觀，始名桐柏。方建堂，有雲五色見于上。唐史以為祥，禁封內四十里，毋得樵棌。又按徐靈府小錄云：「煉師所居，黃雲常覆其上，故自頌云：『堂名黃雲，俯蔭真氣；壇名元晨，仰窺清景』。其東為煉形室，南為鳳軫臺，西為朝真之壇，北為龍章之閣。閣後眾妙臺，臺下醴泉井。其泉極甘，可以愈疾。皆已蕪廢。」
至南渡，乾道中，曹開府勳重建三清殿。殿前經、鐘二樓，殿後上清閣，崇門修廡。政和六年，建徽宗元命殿，分院有六，曰藏經、三元、延賓、清虛、白雲、浴院，靡不崇飾煥麗。元既革宋，或廢或存。至元中道士王足庵，際遇世祖，宣授「純素仁靖真人」。遂即左崦舊白雲觀基建宮，曰「純素石崦」。曹開府沖嗇庵故址建宮，曰「仁靖」。厥後薦經兵燹，皆化為丘墟。今都紀止靜鮑公，新正殿山門，漸圖興復，亦當今觀門之柱石者。周遊歷覽，不覺抵夕，復回迎仙借榻。
明日，偕道會吳公，出洞門，觀仙翁朝斗壇。壇西南下二步，有石如龜背，舊刻云「誥使徐公醮壇」。過妙樂觀故基，舊有王子晉吹簫臺。吳公指臺前巨石名「儀鳳」，至今飛鳥皆不棲。歷九曲徑，下至福聖觀廢址，亦吳赤烏年中葛仙翁建，初名天台觀。東北連丹霞洞，洞有「仙人拍手巖」。西北枕翠屏，其上即三井，水瀉為瀑布者。觀東百步，有柳泌故宅，名紫霄山居，久榛蔽不可往視。次經玉京觀，煙草凄迷，無復人跡，唯門前石柱僅存。
余觀自古名山福地，宛然如昨；而人事興廢則如水上漚，乍起乍滅，靡有定止，是亦有數存焉。唯能修煉到神仙長生不老之鄉，既無生滅，曷有興廢？則不復為氣數之所囿矣！是月二十四日戊申到山，二十六日庚戌下山，修錄則二十七日辛亥也。

張存：未遊次勝境記
天台山最勝之境，大率皆已遊遍；唯寒、明二巖，萬年、無相二寺，共四處，為次勝者。或以甚遠，或以久廢，故皆不曾遊，而亦不必遊也。即其山水之有名者，聞諸老僧言，悉已瞭然于胸中矣。
若寒巖者，在天台縣西七十里。高九百丈，周迴三十里。因寒山子得名，又名寒石。山前有磐石，曰宴坐峯。上方有石室，舊名附石洞。米芾扁曰「潛真」。四山環峙如郛郭，上矗霄漢，其下嵌空，絕類獅子呀然張口。口中置佛屋，不用瓦覆。由宴坐峯西，有石如筍，蘿蔓縈綴。再去筍西，隔兩崖有石梁，約數尺，架其上，險峻不可度。南有泉如屋霤，寺僧縻竹綆引之，汲用取足。前距山一里有洞，轉西二里，亂泉釃流巖竇間，散若龍髯，因號「龍鬚洞」。其石室前，有立石參差如侍衛，熒煌皆五色，故名「綬帶」。山內出石髓石脂，人得食之，長生不老。其絕頂有仙人石棺，蛻骨尚存。昔有僧就視，脛骨幾數尺。然鳥道人跡罕到，此一勝也。
若明巖者，在縣西南，與寒巖里數同，舊名暗巖。巖前有石壁屹立，號幽石。其下竅穴，日光穿漏，中有僧全宰舊棲禪處。轉東數步，怪石森然；上有兩峯相並，名合掌。巖西有泉，蔽崖而下，渙若垂箔。寺僧用竹綆引，從高下墜，號水索。由北捫蘿而下，至重巖，磐石品列，即三隱嘯詠處。常有光如月，故名「石月」。寺東有響巖，扣之有聲。此二勝也。
是二巖者，皆以路險遠甚，不曾遊。若萬年寺者，在縣西北，差近白沙側。初曇猷憇此。四顧，八峯回抱，雙澗合流。其曰八峯者，明月、桫欏、香火、大舍、銅魚、藏象、煙霞、應澤，皆秀色可挹，故卓錫。喜曰：「此真福田也。」東南有嶺曰「羅漢」，巨杉偃蹇，絜之百圍。凡供五百大士，必于是邀請。過西有西天太師庵，昔生身尚存。今荒蹊廢址，煙草凄然。此三勝也。
若無相寺者，亦在縣西南，北近明巖路之半。唐咸通二年建，舊名瑞龍。其北巖曰戲龍。昔有僧師簡居之時，遇大旱，以杖扣龍，起霈雨，故名。境內有瀑布潭、石門徑、鹹水澗。峯五，曰瑞龍、天柱、香爐、紫凝、應澤。巖二，曰寶陀、羅漢。共十景，惜名存而寺廢。此四勝也。
是二寺者，皆以僧絕廢久，不曾遊。則四勝者，雖不曾遊，是固不必遊矣。

甯波府鎮海縣范揚春老爺助英洋二十四元
信女范門馬氏助英洋二元

光緒二十年清和月天台山真覺寺敏曦識

天台山方外志卷第二十一終

天台山方外志卷第二十二

文章考

記

明

李汶：遊天台紀略
太史公彊識立言者，泝會稽，探禹穴，南遊淮湘，北睇鄒魯，謂漫爾寄傲無當哉。余少躭物象，往往會意處，輒命巾車。天台為全浙西南隩區，茲行役苦棘，即捐置不復顧，興逸窳乎缺矣。
詹春孟廿一日凌晨，戒徒御單車，往崇陰布護，閣雨欲滴。山嵐海瀣，猝爾蝕剝。偊旅滸濱，脈脈不自適。無何，杲日東旭，屏翳盡撤。蒼翠夾陌，芳藹襲人襟裾。前眺崗左，溪圖裒出，插空而橫。東一嶺，宛帶芙蓉，中含洗腸井，絕為名勝。詢之土耆，云「赤城山也。」引策而前，可十里許，為國清寺，梵門鉅麗豁目。暨入，即荊棘叢交，瓦礫填委，鞠為圮址最後委葳處。石泉名杖錫泉，傳為寒山、拾得卜麓卓錫塲。熟視淺澁，不聯地脈，或釋眾所贗枉者。偏東有丹竈，儷存兩巖。北逶迤數里，為真覺寺。東望為天台；雙峯特起，望入雲表。誌載琳宮、瓊宇諸蹟，卒無可問津者。西北為桃源洞，歲久湮謝，晨肇無據。
夫山隸野隸，奚抱靈異？而邂逅仙姝，輙協鳳占。且半載七世，何悠謬而畔經也！仙人有無何渺茫，桃源之說誠荒唐，有味乎其言也哉！北向圍山壁立，亂草蒙茸；山際腰曲，羊腸僅餘一綫。夾逼澗沚，亂石嵯岈，上下羣流，當其中者，搏激跳躍，澎湃怒號；細急繁匏，險訇驚霆。其大有不得其平者乎！
循崖數轉，溪忽分兩流，碧耀雙瀑直下，恍小湫然。指示津吏，應曰「跌灘」。再遵逕而北，嶻嵲山巔者石梁寺。西望巨宗，如渴虹下澗，駭駟馳原，渀漾浩溔。彺瀾倒重巒而墮落，忽低透石梁峻阪，挂為飛練，噴洒石矼。盱衡石梁，復夭矯占拱，左右夾獅象兩峯，即崇伯子之鑿龍門，未有是巧。出天冶者，揖對移晷，盻懸流咄咄語曰：「浪淘盡，千古英雄人物，有之乎？安得偕若洸瀁，枕潄于旁，其樂且壽固無極也！」兩力掖持，俯下危巔，暨沒階山麓，股[邙-亡＋賚]間盤辟，憊竭矣！
入別寺少休，庖者具雞黍，悠然酌數行。日已亭午，卒登輿出寺。僧自藂植中跽請曰：「此中萬年藤也，斸之可杖。」即命取數枝來。蒼黝糾結，不知經幾何風霜，當是瓌奇物。它日躧芒鞋、曳長裾，閒倚此瘦笻，以徜徉蘭臯禾隴之上。起而諦視，有不愕譚為天台赤城靈植耶？投之葛陂，拄之玉女，匪直賈，胡能辨之？益北深入，即抵萬年寺。嵬峩雄勝，天台中上剎福地也。益北深入，盤磴不可步；亘拔旁峙，曰「釣山」。喧豗瀑流者，曰「釣灘」。逡巡過嶺角，巨壑內石狀堆疊。仰者如立，俛者如倚，斜者睨，臥者蹲。巉側列劒攢㦸，云盡仙人驅石也。夫蠢石何知，驅使轉鞭，可血祖龍，竭精殫膏，窮終年望蓬萊不可卒致，又何能宰制羣仙而備汨汨？此役齊諧志怪有由哉！
迫暮，窺天姥峯，遐想太白《夢遊》一吟，橫肆跌宕，可為天姥萬古增色。尋所題「雄絕佳麗」處，至磨滅未可一睹。余謂謫仙天才難以控羈；摧眉折腰，所自不屑。故託之乎夢，寄憤抒之耶？
縱觀天台，管蠡所窺測者，大都若此。僂指夙遘，盛矣美矣！標壯遊矣！而尚或痗吾思也。天台險駭崎嶇甲寰宇，茲迂塗蹇步，邅迴於欹側鳥道中，顛眴而未敢豎目。跬步失戒，將阽干危。即所得亦附贅矣。泝繹垂堂騎衡之旨，緬懷怙亢習險，恬不挹損者，斤斤有餘懼焉。謹聊記其一斑，漫書于東剡之舟中。

王士性：入天台山志
志稱天台山高一萬八千丈，山有八重，如張大帆。以其上應台星，故名「天台」。天台山以華頂為絕頂，如桐柏、赤城、瀑布、佛隴、東蒼，皆其別號。神邕以赤城為天台山南門，徐靈府又以剡縣金庭觀為北門。天台山山脈起大盤而委為四明。其過天姥，發頂落地為五支。其入山四漫而非一途。
自余為桃源主人，結廬洞口，不啻數十至矣。其始也，從國清入。蓋丙戌秋，觀海普陀，與天刑生探禹穴。而歸時也，抵縣，出北門，過神蹟石，咫尺國清矣。然西觀霞標在望，意不能捨，遂先趨焉。道書玉京洞，十大洞天之一也。巖皆赤色，望之如雉堞，因名赤城。絕頂浮屠七級，飛泉噴沫，落於中巖。中巖寺嵌巖中。曇猷洗腸井，井邊青韭今尚生也。下山東十里，入國清，浮屠比赤城倍之。然不見九里松矣，惟餘「萬松徑」三字，圍八尺。鑿石山門，寺負五峯如扆。石坎泉盈尺，普明師卓錫而成。左廊三石錯立，則寒拾舊竈石也。智顗建台山十八剎，此為定光授記第一道場。
出門于橋際崖，沿澗度盤迴嶺以入。澗水自高山落，與石齒齧，喧豗叫號，如璣如練，如翔鸞鳳，倐忽萬狀。別澗而上金地嶺，坐定光招手石，指銀山稱佛隴焉。寺號真覺，則知大師所從蛻骨雙石塔存。其未至塔頭也，路側有大慈寺，倚大雷峯，傍智者泉。寺燬，而唐梁肅石碑一座，尚樹于畛壠間。東望灌莾中，寺在其下，反顏其額曰「高明」。路旁巨石，僧指堂書「天台山」，并隸「教源」二字。近白雲峯下又有太平寺址，蓋三寺相犄角焉。東北為司馬悔山，道書第十六福地。又北為靈墟，則白雲先生所棲息焉，亦七十二福地之一也。或者以天封當之，咸從金地別一岐而東行。既踰嶺，折而西北數里，兩崖如闕，鉅石踞其表。置風蓬，蓬起驅石如舞，人行不成步。即六月，披裘而慄，名「寒風闕」。過闕數里為龍王堂。西岐乃去石梁，東則上華頂。東上華頂，經察嶺，亂石飛翥，所在成趣。石有峽焉，為書留雲漢徵君高察隱居也。又數里，下雙溪，上天柱峯。磴道偪亥，下輿，拾級而上，十里至竹院。佛弟子真清，興教源叢林精舍。經聲喃喃，足稱娑婆淨土。轉峯左側路三里許，上下二深池綰谷口。淪漪破綠，金魚數千頭，最為高出之勝。池中為馳道，度蓮華峯下，為華頂禪林。出其左三里，踰嶺有王右軍墨池焉。上為太白堂，堂廢池存。余為建三楹，貌二公于中，顏以「萬八千丈峯頭」。再上二里則絕頂也，智大師於此降魔，舊有塔與禮經臺。時方盛暑，露坐，見天星大于拳，動燁燁堪摘，且皆四垂脛脰下。
夫茲山雖高，視地高耳。莊生所謂遠而無所止極者，其視下蒼蒼亦若是耶？何得星辰四顧在下，且大于他特倍蓰，心詫焉！涼颷起谷中，雜天地二籟以號，竟夕不成寐。計漏下五鼓矣！道人報海底日上，與生急披衣起。東方大紫氣籠聚。黯黮中，上有金縷萬丈，正射余衣上，余大叫：「雲海盪吾心胸矣！」道人曰：「未也已！」片時，則一赤輪如鎔銀汁蕩潏而上，前五色盡滅。始知向所見影也，是為第二月哉！
日輪漸高，溪源草木如畫。東眺四明，西招括蒼，南望雁宕，北睨錢塘。四方千里，隱隱可矚。羣山伏地，僅如田塍；而此山了然上出，如懸一朵青蓮。花方開而瓣垂垂也，昔人故以華頂名之。始悟夜對星辰，非為羣山無礙若天下垂故耶？斯一遊也，足雄生平矣！然猶未半天台也。
其繼至也，則由桐柏入。蓋余家台城，由間道龜溪可步南山。乃引二僮，自跨一蹇驢，信宿翠屏。西下數十里，至寒、明二巖。二巖洞一山，以脊相背而倚。明巖道不容軌，兩石峙如門夾之。巖竇嵌空，飛閣重橑，半在巖間。不復覆以茆瓦，即石成簷，如赤城也。洞口有帽影馬跡，俗稱為閭丘太守㣧遺像。㣧謁寒山、拾得于國清。竈中追及之，二仙拍掌笑，入巖去。巖闔，閭丘蛻焉。崖上飛泉百丈，以鐵索斜接之。又北行轉五里餘，始至寒巖。馬首望巖，真如天上芙蓉十二城，亦仿佛行黃牛峽也。
寒巖石壁，高百丈如屏，洞敞容數百人，夏至不見日影。一石方正，則寒山子宴坐處也。西臨絕壑為天橋，堂宇皆置巖下。時有翠色入戶牖，堪挹。又北行五里，過清溪，入護國寺，尋桃源。繡壁夾澗，岝崿而立；水流亂石間，聲如珮環者十里。三折乃至其奧，每折似堂皇扄戶，不見去來。中有潭，清洌沁骨，名「金橋」。立潭邊，仰望三峯如罨畫。而東峯特秀，上有石如綰髻，名「雙女峯」。昔人見雙鬟戲水，或云其精靈所為。然蓬𦸚嶮岨，難于懸度。
余乃于離別巖下，鑿石通道，搆一室于洞口，為桃花塢，扁以「儷仙」。屋頭種桃千樹，茶十畦。買山田二十雙計作菟裘。它日二娥，想當相俟于桃花碧落間也。左行麓至紫凝山，瀑布懸流一千丈，陸羽第為天下十七水。又數里，上桐柏嶺。始入山嶺，行可一里，宮其上。豁然夷曠，環以九峯：玉女、玉泉、華琳、玉霄、紫霄、臥龍、蓮花、翠微也。
道書七十二福地之一，謂王子晉治之。又云伯夷、叔齊為九天僕射，治桐柏宮，今宮有二子像。玉石鏗然，非山所產也。司馬氏遺跡亦已杳然。宮有醴泉，前有女梭溪。從印山轉南，水口為三井，下流入瀑布中。自桐柏西行五里，至瓊臺，臺在大壑之心。石山空起，狀如削瓜。下俯百丈潭，心骨驚悸。沿流南轉至雙闕，皆翠壁一抹，森倚相向。宋山人張無夢結趺焉，稱「仙座」。折而回，仍過崇道觀，行羅漢嶺數里而入萬年寺。寺抱八峯，晉白道猷所振錫而營也。門外巨杉百本，其大參天。凡供五百大士，必于是邀請。家司宼公建閣其後，藏慈聖所賜經。出寺又且十里，而至慈聖寺。寺當山西北僻處，經歲無遊人，良修真者所棲也。東五里，穿叢樾，路絕。復攀藤而進，乃得斷橋。兩崖接棟，中不合者，一線飛流注巖下，如簾狀，成二石池，有龍居焉。石壑之最奇者也。又循鳥道西十里而至石梁。山壁對峙，一巨石如長虹橫架之。龜脊莓苔，廣不盈咫，前臨萬仞壑。上遊澗水二，並流墮石梁下，如震雷畫夜鳴，非遺生死，真莫能渡。上有曇華亭，楹半外垂，王龜齡碑刻存焉。其前身此橋嚴首座也。傍為蓋竹洞，三十六洞天之一。志稱石橋方廣寺，五百應真示現處，隱于石中。樵人牧子時聞鐘聲之響，然皆不可覩矣。
是夕宿海會庵，明日從間路上山，不經天柱而登華頂。大雨霧，一無所見，然余所構堂成矣。其又至也，則從楢溪入。楢溪者，歡溪也，為處士顧歡而名。孫興公所謂「濟楢溪而直進」是也。時崑崙山人王子幻訪余于丹丘。余取道自資福寺送之。過陸龜蒙所銘「怪松」，循蒼山而西，三十里至慧明寺禪林，始入歡嶴。沿溪入十里，抵天封寺。寺最鉅麗，右楹有異僧以木屑縛為柱，常存。東為智者嶺，中有卓錫泉。過天封，一澗從華頂流下。亦循澗上十里，而至二池。入寺，子幻已先侯太白堂矣。山高風寒甚，草木不生，惟太白堂前三娑羅樹，四月花開如芍藥。寺前一杉一檜，綠成陰耳。餘則咸煙霧栖扄，度非中秋左右，無鎮日晴。又雪甚早，時方霜降，山頂已三日雪封山矣。余掛二竹筒酒，蛤蜊百枚，持鉦夜火衝虎跡而至。顧池中有巨石，呵凍蘸墨池水，為書「崑崙」二字。昔王右軍之來以許玄度，李謫仙之來以司馬子微；余何敢望二子？且使後人識「崑崙」二字生于石上耳。
信宿，買舟而別。子幻曰：「右軍昔遊惡溪，樂其奇，書『突星瀨』於石。群舟行諦視，其在否？」余唯唯，竟不知所在而歸。其他從護國寺，從天姥嶺，咸寓足焉，而獨未從山北上。天姥者，天台之來山也，故稱「姥」焉。天台山北水二，石梁水流入剡，雙溪水流入明。天封水東流過甯海入海，萬年水西流出王渡入剡。餘皆會清流而下靈江。
王生曰：「余讀《天台山志》，蓋自古神仙窟宅。彼洞天福地之說，儒者謂誕不經。然宇宙大矣，聖人存而不論，然哉！」及余行山中，見其川谷盤護，氣象自不類人世，則又疑信半焉。久之，見上有靈芝、醴泉，又木有羅漢、菩提，草有觀音、長生，花有娑羅，藥有茯苓、黃精，則非獨人有之，于物亦然。

屠長卿：新建天台祖庭記
說者云：「西教東流，始自漢明之世。」余𤢜謂不然。如來之教，廣周沙界，何限東西？徧歷僧祇，詎始東漢？東漢以前，佛法密持世道；東漢以後，佛法顯被羣機。凡情見有顯密，聖教原無晦明。漢明以前，若非佛理主持，則世道曷繇建立哉？自世尊倡教，諸祖傳心，西土之尼珠獨朗；自摩騰駝經，羅什譯義，東方之清旭甫昇。魏晉六朝之間，法席如雲，蓋頂成蔭；佳言若露，入口皆甘。
然而未明列聖之心宗，尚昧如來一代之化意。于是篤生天台智者大師，大蘇妙悟，靈山親承，約略五時，開張八教。以五義釋經題，以四釋消文句。定而三止，慧而三觀。曰具曰即，曰一念三千。總攝六度，融會萬行，並譚華嚴、阿含、方等、般若，歸宗法華。判一代時教，為佛法司南，真可謂抗折百家，羽翼千聖者矣！馮太史云：「大師得之南嶽，南嶽得之北齊，北齊得之龍樹，龍樹得之釋迦。」大闡於智師，而非始于智師也。傳至章安，結集文言，功同慶喜。荊溪弘贊義例，力並章安。自是而後，台教浸衰。四明法智師，以羅雲之後身，續佛隴之慧命。立陰觀妄，別理隨緣。性惡性善，𤢜闡幽宗。惟色惟心，舉揚奧義。明三觀單複之旨，闡十境互發之論。闢異端而扶正，備眾體而集成。台教中興，則四明尊者是也。
自是而後，法復衰微。於是妙峯百松師，以上智之質，悟入于妙宗一鈔；紹天台之宗，振起其如綫一脈。而其徒無盡燈師，又以宿慧種智，宣揚而光大之。近世台教中興，則妙峯百松是也。余謂百松之風，直踵智者；燈公之勣，庶幾章安。世必以余為知言。
余又謂，無盡燈公嗣台教，大行于佛隴。介山如公衍台教，盛傳于武林。無窮芳公衍台教，盛傳于四明。亦猶法智之專席于鏡水，慈雲之旁出于西湖也。
無盡師近于佛隴，建天台祖庭。中供釋迦教主，東侍文殊，西侍彌勒，蓋以台教宗于《法華》，即采經首如來入定，彌勒騰疑質于文殊之意，與他寺位置不同。座下東侍梵王，西侍金剛力士，蓋取庶母二弟發願，一願為梵王啟請，一願為力士護法，助嫡母千兄賢劫成佛轉法輪之意。兩旁設二十九祖，始于迦葉，終于法智，而末設百松先師像陪位焉。則將來者燈師之位，又何可不增？蓋有待耳。
嗚呼！台教者，論時節為時教，總佛印為心宗，通諸門為一門，合眾派為一派，如來復起，不能易也。而昧者謂台宗為支離，不知諸門而一門，登堂無二，眾派而一派，會海則同，詮事則周遍而罔遺，詮理則圓融而無礙，一心隨緣而有萬法，萬法緣冺而歸一心，開權顯實，因跡會本，此教之所以為妙也。若以台教為支離，則八十一卷《華嚴》，其支離亦甚矣！且天台一脈稟教世尊，豈容輕詆？
是地為佛隴之故墟，枕幽溪之深秀，人煙僻絕，山水鬱盤，乃智師結廬說法之場，人天環遶弘護之處。無盡師即高明故基，刱祖庭新宇，上弘祖法，下爍羣蒙。登蓮華之寶座，則嶽瀆趨蹡，龍天圍遶，若抉翳而震聾；宣貝葉之妙音，則香雲馥郁，花雨繽紛，咸潤枯而蘇槁。以應時之宿德，建振古之名藍，道德既極其崇高，山川復當其秀朗。若無盡師者，安知非天台應化、四明再來也？茲地也，始為檀越者，宰官秀水馮太史夢禎、臨海王中丞士性；繼董役者，比丘傳衣。法得附書。
萬歷辛丑十月朔，賜進士第．禮部儀制清吏司主事．明州屠隆和南𢰅

王邑侯：重建國清禪寺記
弇中梵宇，惟四紀及七剎著，而天台之國清，並列其間。台山絕巘，起百粵，對娑羅，頫瞰蓬萊滄海，是曰「華頂峯」。華頂之陽，有靈墟、佛隴、石梁、桐柏、桃源、赤城，蟠踞東西，並擅幽𨵙。自中南下，紆餘蜿蜒，可五十里，則曠焉宅坪。環以五峯、二澗，蜺旋祥雲如屏。崖瀑飛寒，漥泉碧弘。蓋台越精秀，山海環麗。所融而結之者。智錫飛空，灌堂列雁，於是有夢杖護藍、椉虎松關、逐馬閭丘、頓策泉涌、叩門澗西、領戒遇潭、誦經盈水。如三隱一行、溈山、趙州輩，神異百出。而又大業、大中、景德之朝，有良函寶篆，則金地分華；有牙像貝多，則鷲峯炳燿；有顏魯公、柳散騎藻墨，則飛白爭輝。兜率有臺，香積有廚，新羅有園，協淨土之規焉。宸奎有閣，雨華清音，更好有亭，三賢無畏，雷音有堂，摹祗林之相焉。七塔列峙，九級凌空，陂塘千畝，萬松夾徑，集蓮池寶界之觀焉。此國清所以名也。
國初甲子，摧以風𩃀，嘉隆之季，薦以欝攸。於是山門古塔，巋然獨存，而衰徵睹已。甲午秋，法師如通自虎林至，愀然欷歔，自嗟來晚，乃遂築丈室、作法堂。明年建佛殿，廣輪儀舊，飛棟雪聳。通歸寂，法嗣性省，於以暨茨憠墄，藻飾莊嚴。缻錫輳合，眾園叢布。人翕然稱中興云。
落成之歲，余適來視台省，及性芳數十輩，僉以為遇奇。遂伐石乞記，余未遑也，顧亦有動於此中。華彝教異母馱氏，而取其佑善利民之意。先大夫康公，即茲東岡作亭，志復無，亦曰徼有休惠焉。四恩之重，釋道所先。開皇樹剎，仁壽清夷。嘉夢之祥，叶如應響。自今伊始，福田闢乎，皇路清乎，此吾之動于中者一也。逖稽往劫，綿邈難窮。大都贊興循環，龍象協候。二桑門者，敏識峻操。講席繼登，宗風丕振。負荷力廣，起廢孔多。而茲又因巖壑之靈，應循環之運，所以旋復若斯之易也。貌座蜚芬，妝塗漸盛；其先圍亭池閤，與夫藻墨金光，奚而弗復見？雲居息念，露地噓醒諸志禪乘，列傳燈為青原、黃梅、道林、大珠、神秀、天龍之侶，又奚而弗復聞？雲谷停驂時，忘南訪道，竹溪論仁，荷屋夢堂，與蟠廬虛白，亦並時起。佛窟村藪，以斯得名。中葉式微，賢書缺。有間，類宮既作，余以天時人事，卜其鶚起蟬聯，當協疇曩。佈斯以鏡，殆若合符。此吾之動于中者二也。
且吾觀之，先嘗有再作雨華亭者，間關草創，迄無完美。性芳杖屨，三德隨臻。而憲臺吳公、司理劉公、虞衡方伯司諫王公，又多方振於上，諸檀施蒸然協于下。無幾何時，𠪢[厂@英]如昨。考成有日，寵錫自天。龍藏諸書，交輝金碧。天人之際，良可知已！爰是庸引古今薄臚廢舉，庸以志感。若廼顗頂關荒，並升天座，三僧協力證果，宜均皈依尊宿，揮訾道場。性芳之勞，續於瑄冕，則以竢後之志僧寶、傳高僧者。
邑侯王孫熙撰

王士昌：立雪齋記
自佛法入中國時，黃面瞿曇四十九年不曾說出一字。且道雪山上得箇何等消息？衣鉢直傳至今，如第二月，以指作觀，乃能使天梵雨花，鳥鹿聽受。所謂自利利他，一莖化為丈六，安欲冷湫湫地向鬼窟安身。九年壁間面孔，未夢見如來在。神光不自信，心行苦集道，自斷其臂，不過尋頭于古鏡之前，覓珠於貧衣之內。於雪山遺言，了不干涉。一花五葉，雪色未消；曹溪此滴，東流不返。觀水於瀾，千濤萬壑，不失淄澠之味，固不在色相間也。
余家先司宼，雅好深探，於此緣不淺，結廬天台萬年山中。時蘊上人，以一衲供四方行腳，苦集圓滿。忽夜見寶光，如燃千佛燈，詫為雨花法瑞。且曰：「國藏遠征，天賜緋衣錦襲。山靈震動，為空中發海潮音者旬日，斯亦奇矣！」上人涅槃後，雪堂師嗣法傳燈，衣鉢不替。陸宮保平泉，為顏其齋頭，曰「立雪」。問序於余，余笑曰：「神光見法指為月，自斷其臂，衣鉢以傳。雪上人欲收曹溪滴耶？雪山千尺冰，請問天雨六出時，釋迦在座，當演何法？」上人曰：「唯唯！不為癡人廣說，不為佛子密說；遍大千恒河沙，各各斷臂已，吾衣鉢乃傳耳。」余笑而述其語如此。

天台山方外志卷第二十二終

天台山方外志卷第二十三

文章考

[碑]

梁

沈約：桐柏山金庭觀碑
若夫上玄奧遠，言象斯絕。金簡玉字之書，玄霜綘雪之寶，俗士所不能窺，學徒不敢輕𦕈。非天稟上才，未易可擬。自惟凡劣，識鑒鮮窮，早向幽□□棄情累，留愛林壑，託分鳥魚。既遠出天台，定居茲嶺。所朅之山，實惟桐柏。仰出星河，上參倒景。高崖萬仞，邃澗千迴。翹心屬念，晚臥晨起。採三芝而延佇，飛九丹而宴息。乘鳧輕舉，留舄忘歸。銘曰：
日為車馬　芝成宮觀
虹旌拂月　龍輈漸漢
萬春方華　千齡始旦

陳

徐孝克：天台山修禪寺智者大師放生碑
夫太易無體，品類所以咸亨；太一無名，至人於是設教。仰觀俯法，遠取旁求；兼三以才，吹萬維物。建官台鉉，則五嶽作鎮；辨方伯牧，故四瀆分流。闢伊闕、覽八紘，鑿龍門、披九澤。播厥習險，因之以利民；相生卜洛，樹之以君長。坎之時用大矣哉！我皇帝作聖作神，乘圖御籙；無為無欲，道契汾陽。垂拱垂衣，德隆至治；辰象真明，管灰合序。方外無虞，海內有截。被風雅於華戎，盛雍熙於曩代。巍巍乎難得而稱者也。至如光啟法式，榮敷道樹；化彰十善，弘濟四生。天台修禪寺智顗禪師，蔬練自居，苦節行矣。奉揚皇風，總持像季。禪師俗姓陳氏，穎川人也，乃有媯之後焉。四友驚座，逖聽多美；六奇列爵，世載其賢。祖詮早世，父起祖，梁使持節、散騎常侍、益陽開國侯。禪師童真出家，聰敏易悟。寓居荊、峽，遊化幽、并。自北徂南，兼行禪智。禹穴將探，台山是卜。白雞路出，青髓巖開；攀桂結宇，蕭然憇止。林交五柳，既馥旃檀之氛；塔現三層，終縣水精之色。雲崖天樂，不皷自鳴；石室金容，無形留影。秀嶔嶺岑，浪波浩瀚。洪濤蜃氣，冒遠苞空。巨壑喬松，干雲翳日。翔集飛走，叢育珍怪。地中藏玉，觀曲枝而易辨；淵內沉株，見員流而可別。神通開士，如意桑門；振錫呪泉，騰空舞鉢。受丹仙客，汎急水而時來；避官真人，乘迴風而逈至。厥土宏灑，靈讖斯存。禪師福慧基鎡，聲光利益。宣猛將軍．臨海內使計尚兒，子勳之冑。世顯方術，賣藥登仙；聞于昔漢，剖符作守。即此明時，請轉法輪，講《金光明》一部。前雲騎將軍、臨海內史陳思展，及其猶子陳要卿等，即土人也。戎章衣繡，優袟家邦。奉屈禪師，次講《法華》經典。白牙團扇，初開筆藏之門；玉柄麈尾，傍闡經王之偈。繫珠始訓，親友醉除。夢皷將鳴，梵魔疑遣。因逎雙明誡勸，廣辯殃福。尚兒仍獎諭滬主，嚴續祖、羊公賀等羣賢，凡百君子，信誓斯立。丹誠恪勤，白業諧辯。嗟如棠之往累，歎銁僕之來緣。各捨滬業，及漁梁等，合六十三所。二緣樹下，縣唱善哉；五旬座上，遙聞彈指。巨海無際，一時清謐；眾生無邊，同荷安快。掌擎世界，未粵難思；手把虛空，非名希有。桂陽王殿下，皇枝之貴，應懋間平。情崇孔釋，吐懸河之旨；擊節證明，示半月之形。深心隨喜，五侯三傑，曾不間然；黃髮青衿，咸同踴躍。藏諸篆素，青編落簡；樹以貞碑，聲芳靡絕。假令山止海運，惠施之美，猶傳龜吉筮凶，鐫勒之功無毀。孝克才慙十陪，學墮三餘。秋菟春蒱，久捐染截；書紳畫地，曾無圖寫。雖復張池並黑，甯擬妙辭？峴石徒刊，非能墮淚。仰熏心之上善，美山水之清音。寸志片言，乃為銘曰：
設位觀像　剖極開渾
蕩蕩為大　蒼蒼以尊
膏川淚瀆　地脈河源
導疏咨禹　蓋取維軒
嗟乎坎德　至矣坤元
淳風樂土　君臨御寓
明明孝治　穆穆聖主
道冠常今　功高前古
慶協嘉瑞　美均擊坿
仁沾動植　澤及遐宇
繹種高族　身資瓢蔌
匪慕分圭　歸心染服
辭彼緣慮　言旋幽谷
志託松筠　形隨喬木
七覺善誘　五禪清肅
無遠弗屆　無思不服
將軍邦宰　肩印銷罪
淑女良夫　民業珍賄
靡宏十明　甯追百倍
不見所欲　忘懷無待
各捨貨泉　同成佛海
泱漭溟濛　瞻眺唯空
屏師送雨　列子揚風
鯤鱗以北　極外之東
遠水銜日　曾波駕蓬
地上之化　山下之蒙
涇清渭濁　朝宗會同
天台維節　林泉搔屑
頂列三辰　峯危九折
瀑布高瀉　神狀姝潔
響若奔雷　皎如素雪
時隆冬而不凝　歲炎旱而無竭
石橋杳邈　晨暈映徹
仰止青霄　俯臨丹穴
鳥路雲通　人途徑絕
渤澥難邊　含情泝沿
嗷嗷岌岌　萬萬千千
皷鰓掉尾　相望自然
薛網無挂　任釣不牽
歌舼諍拽　響俎停羶
行滿業大　弘生為最
斷樹誠規　翳樊斯誡
噲參靈鶴　敬康神蔡
隨感明珠　于期軒蓋
嘉會信徵　潛騰是賴
逝矣虞淵　波瀾易遷
高岸深谷　蓬海桑田
石餘幾拂　芥盡何年
大地將隕　須彌洞然
風傾金際　火及初禪
猗歟水性　報轉常圓

陳通直散騎常侍．國子祭酒．東海徐孝克撰

徐陵：天台山館徐則法師碑
夫海水揚塵，幾千年而可見；天衣拂石，幾萬歲而應平。至人者，譬彼晨昏，方乎晷刻，固非俗士之所能言、寰中之所能量者也。
至如不死之草，猶稱南裔；長生之樹，尚挺西崑。百紀遊龜，皆登蓮葉；千齡壽鶴，或舞松枝。假以生民，何其天脆！譬彼風電，同諸泡沫。琢火之歎，聞諸往賢；逝水之悲，嗟乎前聖。樵人著奕，信未始乎淹留；仙客彈琴，固不移於俄頃。然而子孫皆其數世，鄉黨咸為草萊。是以志士名賢，飄然長騖。臊羶榮利，懨穢風塵。服冕乘軒，其猶桎梏。朱庭紫閣，事甚籠樊。隱淪巖洞，餐餌芝髓。忽矣身輕，俄然羽化。金繩玉版，受謁帝之符；龍駕霓裳，處仙宮之籙。法師蕭然道氣，卓矣仙才。千仞孤標，萬頃無度。所以伊川控鶴，葉縣乘鳧。靈化無方，去還斯在。銘曰：
來去三島　賓遊二童
然香雨上　擊磬雲中
玉粒□軟　金膏□□
□□□□　□□昏蒙

隋

柳顧言：天台國清寺智者大師碑
臣聞在天成象，穹蒼之法存焉；在地成形，區方之均傚矣。二儀既爾，三才同然。上聖之姿，為王所以敬教；先覺授道，契會方乃昇仙。是故命駕崆峒，紆光善卷；籙圖宣業，赤誦弘風。練質九府之間，騰虛六合之內。斯並權宜汲引，暫保逍遙。終覆蔽於苦空，卒邅迴於生死。未臻夫不生不滅、無去無來、匪實匪虛、非如非異、常樂我淨、凝寂恬愉，不可思議之解脫也。粵若我大隋皇帝，法諱總持，載融佛日，瑞發淨宮，利見法王。應閻浮主，以封唐入紹。葉繼高辛，立聖與能。祚隆姬發，自天攸縱。包大德而翼小心，希世膺期，內文明而外柔順。知微知彰，鑑窮玄覽；廼武廼文，能事斯畢。自永嘉失馭，海內分崩。將險擅強，各樹君長。禮樂淪於非所，龜玉毀於殊方。書軌競分，殆三十紀。天將悔禍，稔惡有辰？皇上道譪汾陽，迹光代邸；地隆分狹，神功潛著。于時，高廟靈謩，深思統壹，專征杖鉞。帝曰斯哉，惟君惟親，知臣知子，乃揚於萬里。問罪九伐，一舉而定江左，再駕而熸餘燼。浮天爭貢，海外有截。雖虞舜之備五臣，周旦之君十亂；本枝盛績，疇昔多慙。磐石究勳者，皆具於是。三能宗鈜，九命惟揚。本之以仁慈，施之以聲教，行之以要道，體之以無為。姑射邈然，尚想淵賾；滄波壯往，思濟舟航。以為能仁種覺，降茲忍土；信相入道，淨戒居先。梵網明文，深傳薩埵；國師僧寶，必兼禪慧。有會稽天台山大禪師者，生而神光照室，兩目重瞳。禪師法諱智顗，穎川陳族。大丘道遠，季伯風延。典午表亂，播遷華容。父起祖，梁使持節、散騎常侍，封益陽縣開國侯。禪師風彩韶悟，齠齓希有。年過少學，便誦《法華》。父為求婚，方便祈止。儒門史館，多所瞥明。杜下濠上，彌有深得。諸宮覆沒，便即蔬菲。及啟弱冠，於長沙之果願寺出家。護戒如明珠，安心若止水。歷聽經諭，但使一聞，得之於心，傳之于口。以湘潭局狹，未發大機，佛跡衡陽，安步墳汝。往大蘇山，請業惠思禪師。禪師見便歎曰：「憶昔靈鷲，同聽《法華》。令進我普賢道場，為說四安樂行。」停二七日，誦〈藥王品〉。至「諸佛同讚」之句，寂然入定，明慧便發。起而白師，師曰：「非爾勿感，非我莫識。所入定者，法華三昧之前方便，及聞持陀羅尼也，縱令文字之師，千羣億品，尋汝慧辯，所不能窮。於說法人中，最為第一。」常約〈仁王〉、〈纓絡〉，龍樹、馬鳴，立三觀四教，述師本宗，以為大乘樞鍵。陛下御內，碩學流通，智以藏往。徵育王之初建，正教神以知來。鑑周武之滅大法，乃高蹈豫主，翔集天台；歷遊名山，言造廬嶽。秦孝王作鎮淮海，遣信迎屈，對使者曰：「雖欲相見，終恐緣差。即累旬大風，妖賊競起；水陸俱阻，安坐匡岫？」既而龍游龕難，仍代孝王。爰届邦城，絜誠延請，順流背風，數日遄到。亦既覯止，便定師資。等善意之仰妙光，若高宗之得傅說。再三固辭，無可與讓。以開皇十一年歲次辛亥月旅黃鐘二十三日辛丑，於揚州大德寺，設無礙大齋，夤受菩薩戒法。降作伯之尊，由宗師之典。釋龍衮而披忍服，去桓珪而傳戒香。圓發初心，諸佛致禮。於時天地交泰，日月載華；庭轉和風，空浮休氣。林明七覺之華，池皦八淨之水。化覃內外，事等阿輪之城；教轉法輪，理符寶冥之窟。文武寮寀，俱蔭慈雲。欣欣焉！濟濟焉！肅肅焉！廱廱焉！經所謂攝律儀戒，攝善法戒，攝眾生戒，顯發三願，真正十受，如一切色，悉入空界者，其斯之謂歟？法事云畢，上珍備捨。出居于城外禪眾之精林，四時供養。睿情猶疑未滿，以為師氏禮極，必有嘉名，如伊尹之曰「阿衡」，呂望之稱「尚父」。撿《地持經》智者師目，謹依金口，虔表王音。便克良辰，躬出頂禮。雖有熊之登具次，漢文之適河上，方之蔑如也。智者以內行外獎，諸佛之深訓；實惠方便，大士之兼通。帝釋檀那，既包信解；仁王攝受，遠能傅益。逡巡告退，言師舊山。殷勤請留，重違高意。猶四皓之餌朮商山，二疏之散金東海。振錫離塵，始稱出世；瞻言儒者，未足為榮。竊以四明天台，剡東之玉岫；雨𡺯雲𡵙，鄞南之金庭。峻極于天，仰捫白日；盤鎮于地，俯鏡滄海。雲霞沆瀣，霏拂輕襟。虹霓鴛鸞，勝承飛略。華果競發，常迷四時。藥草森羅，孰分億品。道猷往而證果，興公賦不能申。寺基本屬始豐，峯名佛隴。元有定光禪師，隱顯變現，先居此峯。常謂弟子云：「不久當有勝善知識，將領徒眾俱集此山。」俄而智者越江渡河，翻然來萃。忽聞鐘聲，聲振山谷。即問光師，聲之所以。答云：「此是楗槌集僧得住之相，頗憶曾經舉手相引時不？」智者即悟。
年至十五，稽顙禮佛，恍焉如夢。見極高山，臨大海曲，有僧如今光師，舉手接上，云：「汝當居此處，汝當終此焉。」拜言悲喜，滂沱涕泗。乃於佛隴之南，尋行寺城。便見五峯圍遶，等耆闍之山；兩溪夾瀉，若縉雲之澗。披榛開塗，葺用茅茨。功德叢林，常熏薝蔔；忍辱墻院，無勞關槌。猨嘯蚿吟，泉籟響雜；飛走聽法，馴伏軒墀。西南有永豐江，派與所源分嶺，東會于海。潮波往還數百里間，村人常以漁捕為業。陶漸迴向，焚簄廢梁。墾田種果，翻成富實。深信解者，多作沙門。慈化所闡，皆此連類。及光師無常已後，欲大修立。忽覩一僧，如光師年素，語智者云：「若欲造寺，今未是時。三國成一，有大勢力人，能為起寺。寺若成，國即清，當呼為國清寺。」此言沓漫，孰當信者？豈其符應，冥契在茲？逮于我君，臨邊歲久，孝性湻至。入京省謁，旋邁江都。登命舟檝，迎來鎮所。使乎至彼，便事裝束。謂大眾曰：「在土意重，弗敢致辭。然往而不反。」因此長別，語弟子云：「當成就隴南下寺。其堂殿基址，一依我圖。」侍者答云：「若無師在，豈能成辦？」重謂之曰：「當有皇太子，為我建造。汝等見之，吾不見也。行百餘里，到剡東之石城寺。寺有百尺金繢石像，梁大宰南平元襄王鐫創，自有靈迹。因此現疾，右脇而臥。忽然風雲變色，松桂森聳，宛如天樂來入房戶。起坐合掌，神色熙怡。顧侍者云：「觀音來迎，不久應去。」弟子智朗請曰：「佛許聖賢，臨終說位行。得乞垂曉示，方思景慕。」答云：「我只是五品弟子位耳。」案五品師是法華三昧前方便之位，宛與思師昔語冥一。仍命筆作偈，口授遺書。辭理切詣，深陳勝緣。潛來密往，誓當影護。為撰《淨名義疏》一部，俱時送來。仍索僧伽黎大衣，手自披著。迴身西向，端坐遷神。春秋六十。旬日建齋，跏趺流汗。珠團髮際，露泫胸間。欲示諸法，本自不在，今則無滅。繩牀輿還佛隴，輕舉有若浮空。爾時開香龕，都不異昔。驛使初訃，震動于宸心。爰捨淨財，隨由功德。郵傳相望，剗起塔廟。寺雖本地，其舊維新。瓊宇紺堂，憑國靈而模忉利；鷲頭狼跡，因寂默而為道場。班倕鉤龠，競稱名匠。庶民子來，成之不日。神明扶持，歘同踊現。背高就下，因層嶽而基殿堂；仰眩俯臨，信玲瓏而勝畫繢。多寶分座，俱受纓絡；天冠表剎，如建梵幢。金函玉牒，常赴講肆；禪誦律儀，無違師法。斯可謂頭陀之極地，彌陀之淨方。與阿耨而常盈，同須彌之永固。暨乎重光纂歷，天成地平。以今大業元年九月，鑾輿幸巡淮海。眺矚江南，惆悵台嶽。集揚州名僧，咸問之曰：「智者立寺，權因山名。宜各述所懷，朕當詳擇。」累日未奏。會寺僧智璪銜狀而來，具條昔年光師「國清」之稱。太史案此語時代，乃周建德之初，八表未同，三方鼎峙。今四十餘年，聖證懸符，明時徵應。詔付著作，書之左史。仍敕皆籀篆題寺門。即遣舍人送璪并施基業，赴十一月二十四日先師忌齋。使到，集僧跪開石室，唯見空牀虛帳，蘚苔蛛網。法侶號咷，等初滅度；公私扼腕，著無明體。又法會千僧，各有簿籍。造齋點定，忽盈一人。有司再巡，還滿千數。及臨齋受嚫，復成千一。執事驚愕，出沒難辨。豈非先師化身來受國供？王臣反命，具奏一條。當扆晬容，深洞靈跡。百司拜賀，四海馳聲。至矣哉！像法未淪，佛種常續。廼聖幾感，大師應變。妙力難思，神圖方永。神基瑞國，雜沓威蕤。煥乎斯之盛者也。昔金龍尊王，讚佛功德；寶積長者，獻蓋稱揚。范武子聲聞在民，臧文仲言垂不朽。矧乎道樹勝由，師門福地。而建崇雲碣，表際金剛。俾命絲綸，織載辭理。若夫記言記事，史官之成則；散華貫華，法藏之鴻演。敢重述宣，乃作頌曰：
龍圖畫卦　裁萌五典
金輪拯溺　止弘十善
豈若我皇　樹功宏緬
還源本淨　歸途今顯
鏡鑒先喆　筌蹄何淺
天造草昧　日月斯昇
高山巨海　或影或澄
虎嘯風起　龍躍雲興
至人幾漸　養正尊承
謙尊本俗　師範推膺
惟其允矣　具瞻克勝
熏禪觀寂　如冬靖凝
精義泉湧　如春泮冰
我有匠石　止直從繩
我有津濟　舟檝斯憑
虔臨拳拳　悅受競競
能咨萬行　混成一乘
六種震動　十方歎稱
同聲相應　信而有徵
至誠感神　道合符契
淵乎智者　波瀾靡際
帝師既沃　天台還憇
于山之阿　于川之涘
滄溟浩瀚　峯崖迢遞
日浴扶桑　月穿叢桂
上踵婺采　傍通禹計
素湍風激　赤城霞曳
仁智肥遯　山林虧蔽
無言不酬　既符聲響
無德不報　有均景象
初卜庵蘿　歸誠戀仰
顯允光師　久要長往
非曒若昧　境形如曩
寺號國清　靈扉濳敞
孰意我師　遽緣安養
龍樓夙記　鶴關無爽
宸居在昔　哀搆祗園
令終如始　師嚴道尊
揆日方畫　覘星正昏
置矩崇趾　削屬成垣
巖分蓮蕚　泉毖桃源
仙窗夏冷　禪室冬溫
玉階馴豹　金剎棲鵷
風和寶鐸　空轉珠旛
百穀時秀　萬果林繁
靈芝禪悅　甘露天罇
玉趾按地　淨域驚魂
金布賀苑　天宮儼存
創造之福　胡可勝原
輪煥洞徹　莊嚴修設
波斯融洽　優填剞厥
金容月滿　玉毫霜潔
象譯翻度　龍宮披閱
法侶詵然　端心障滅
泰階既平　王道既清
殊途同致　無慮何營
皇思睿賾　邃達忘情
有本空淨　空常有并
壇戒度重　定慧真精
乾臨朗鑒　遠供憑誠
大眾香灑　拜關龕楹
全身座間　嚴扄網縈
迦葉佛隴　賢劫齊聲
飯僧數溢　瑞我隆平
身田雨潤　心樹華榮
現在同植　將來共成
有如懸鏡　反照今生
有如圭具　曾不虧盈
神力自在　遊戲香城
菩提具足　赫赫明明

兼祕書監．直內史省．開府儀同三司．臣柳顧言奉敕撰

唐

梁肅：天台山修禪道場碑
天台山，自國清上登十數里，曰「佛隴」，蓋智者大師現身得道之所。前佛大教，重光之地。陳朝崇之，置寺曰「修禪」。及隋建國清，廢「修禪」之號，號為「道場」。自大師歿一百九十餘載，大比丘然公，尤昭大師之遺訓，啟以後學。門人比丘法智，灑掃大師之舊居，以護寶所。門人安定梁肅，銘勒大師之遺烈，以示後世云。大師諱智顗，字德安，姓陳氏，穎川人也，尊稱智者。感應緣迹，載在別傳。觀夫治世之經，非仲尼則三王四代之訓，寢而不章；出世之道，非大師則三乘四教之旨，晦而不明。昔如來乘一大事因緣，菩薩以普門示現。自華嚴肇基，至靈鷲高會，無小無大，同歸佛界。及大雄示滅，學路派別。世既下衰，教亦陵遲。故龍樹大士病之，用道種智，制諸外道。括十二部經，發明宗極，微言東流。我慧文禪師，得之於文字中，入不二法門，以授南嶽思大師。當時教尚簡密，不能廣被；而空有諸宗，扇惑方夏。及大師受之，於是開心觀法門。其教大略，即身心而指定慧，即言說而詮解脫。演善權以鹿苑，為初明一實用。《法華》為宗，合十如十界之妙，趣三觀三智之極。自發心至于上聖，行位昭明，無相奪倫。然後誕敷契經而會同之，煥然冰釋，心路不惑。窺其教者，藏焉修焉；蓋無入而不自得焉！大師之設教也如此。若夫施張體用，開闔語默，高步海內，為兩朝宗師。大明在天，光被四表；大雲注雨，傍施萬物。繇是言佛法者，以天台為司南。殊塗異論，往往退息。緣離化滅，涅槃茲山。是歲隋開皇十七年也。夫名者實之賓，教者道之門。大師溷其賓、闢其門，自言地位，示有證入。故感而應之，應之之事可得而知也。若安住法界，現為比丘，等覺歟？妙覺歟？不可得而知也。當是時，得大師之門者千數，得深心者三十有二人。纂其言施行於後世者，曰章安大師，諱灌頂。灌頂傳縉雲威禪師，禪師傳東陽。東陽與縉雲同號，時謂小威。小威傳左溪朗禪師。自縉雲至左溪，及玄珠相付，向晦宴息而已。左溪門人之上首，今湛然大師，道高識遠，超悟辨達。凡祖師所施之教，形於章句者，必引而伸之。後來資之以崇德辯惑者，不可悉數。蓋嘗謂肅曰：「是山之佛隴，亦鄒魯之洙泗；妙法之耿光，先師之遺塵，爰集于兹。自上元寶應之際，此邦寇擾，緇素駭散。而比丘法智，實營守塔廟，莊嚴佛土。迴向之徒，有所依歸，繄斯人是賴。汝吾徒也，盍紀於文言，刻諸金石？俾千載之下，知吾道之所以然。」小子稽首受命，故大師之本迹，教門之繼明，後裔之住持，皆見乎辭。其文曰：
諸佛出世　惟一大事
天台教源　與佛同意
赫赫大師　開示奧秘
載弘道要　安住圓位
白日麗天　天下文明
大師出現　國土化城
無生而生　生化兩冥
薪盡火滅　山空道行
五世之後　間生上德
微言在茲　德音允塞
惟彼法子　護持淨域
此山有壞　此教不極

右補闕翰林學士梁肅撰

崔尚：桐柏觀碑
天台也？桐柏也？釋謂之「天台」，真謂之「桐柏」。此兩者同體而異名，同契乎元，道無不在。夫如是，亦奚必是桐柏耶、非桐柏耶？因斯而談，則無是是、無非非矣！
而稽古者言之，桐柏山高萬八千丈，周旋八百里。其山八重，四面如一。中有洞天，號金庭宮，即右弼王喬子晉之所處也。是之謂不死之福鄉，養真之靈境。故立觀有初，強名桐柏焉耳。古觀荒廢則已久矣。故老相傳云，昔葛仙公始居此地，而後有道之士往往因之，壇址五六，厥迹猶在。洎乎我唐，有司馬鍊師居焉。景雲中，天子布命于下，新作桐柏觀。蓋以光照我元元之丕烈，保綏我國家之福祉者也。夫其高居八重之一，俯臨千仞之餘。背陰嚮陽，審曲面勢。東西數百步，南北亦如之。連山峩峩，四野皆碧；茂樹欝欝，四時並青。大巖之前，橫嶺之上，雙峯如闕，中天豁開。長澗南瀉，諸泉合潄，一道瀑布，百丈垂流，望之雲飛，聽之風起。石梁翠屏可倚也，琪木珠條可攀也。仙花靈草，春秋競發，幽鳥清猨，晨暮合響，信足賞也。始豐南走，雲嶂間起；剡川北通，煙岑相接。東則亞入滄海，不遠蓬萊；西則浩然長山，無復人境。總括奧秘，鬱為秀絕。苞元氣以混成，鎮厚地而安靜。非夫神與仙宅，仙得神營，其孰能致斯哉？故初營天尊之堂，晝日有雲五色浮靄其上；三井投龍之所，時有異雲氣入堂復出者三。書之者託祥也。然后為虛室以鑿戶，起層臺而纍土，經之殖之，成之翼之。綴日月以為光，籠雲霞以為色，花散金地，香通元極。真侶好道，是遊斯息。微我鍊師，孰能興之？鍊師名承禎，一名子微，號曰「天台白雲」，河內溫人。晉宣帝弟太常馗之後，祖晟，仕隋為親侍大都督，父仁最，唐興為朝散大夫。襄州長史名賢之家，奕代清德塵靈之地，生此仙才。以為服冕乘軒者，寵患吾身也；擊鐘陳鼎者，味爽人口也。遂乃捐公侯之業，學神仙之事。科籙教戒，博綜無所遺；窈冥夷希，微妙詎可識？無思無為，不飲不食。仰之彌峻，巍乎其若山；挹之彌深，湛乎其若海。夫其通才練識，贍學多聞；翰墨之工，文章之美，皆忘其所能也。鍊師蘊廣成之德，睿宗繼黃軒之明。齋虛而求，將利國政，侃侃然不可得而動也。我皇孝思維則，以道理國；叶帝堯之用心，寵許由之高志。故得放曠而處，逍遙而遊。聞鍊師之名者，足以激勵風俗；睹鍊師之容者，足以脫落氛埃。以慈為寶，以善救物。神以知來，智以藏往。允所謂名豋仙格，迹在人寰，奧不可測已矣！道生乎無名，行乎有精。分而作三才，播而作萬物，故為天下母。修之者昌，背之者亡，故為天下貴。況絕學無憂、長生久視也哉！道之行也，必有階也；行道之階，非山莫可。故有為焉，有象焉，瞻於斯，仰於斯。若舍是舍教，將奚依？損之又損之，以至於無為。元門既一，不名厥功。朝請大夫．使持節台州諸軍事．守台州刺史．上柱國賈公，名長源，有道化人，有德養物。嘗謂別駕蔡欽宗等曰：「自道以含德，德以致美。美而不頌，後代何觀？」乃相與立石繼頌，以奮至道之光。其辭曰：「邈彼天台，嵯峨崔巍。下臨滄海，遙望蓬萊。漫若天合，呀如地開。煙雲路通，真仙時來。顧我鍊師，于彼瓊臺。鍊師鍊師，道入元微。噏日安坐，凌霄欲飛。興廢靈觀，鍊師攸贊。道無不為，美哉輪奐。窈窈茫茫，通天降祥。保我皇唐，如山是常。」
崔尚撰

蘇州府靈慧庵願成老師太　靜蓮師太　合助洋十元
禪意師太　理覺師太　慧源師太　月巖師太　理嵩師太　慧蓮師太　月智師太　理誠師太　慧雲師太　月清師太　理高師太　正全師太　理行師太　華寶師太　顧門江太太　已上各助洋一元

天台山方外志卷第二十三終

天台山方外志卷第二十四

文章考

[銘]

元

無見覩和尚塔銘
至元大德間，無見覩禪師以方山寶公之道唱東南，於是天下英儁之儔、高潔之侶、雄豪魁傑之倫，聞其風而神馳，覯其跡而心服，莫不襆肩屩足，忍饑渴，冒寒暑，形駢影屬，以趨座下。禪師則煦之喻之，又從而呵怒之；憑之陵之，又從而撫矜之。飛而上，吾矰繳之；走而下，吾網罟之。吾惟其得而已，於弋椓之勤奚恤？金之鍜也器成，木之斵也材就。宜其棄榮華而甘澹泊，黜聰明而返醇撲。靡然而就弟子之列，莫之牴牾也。
禪師諱先覩，字無見，姓葉氏，世為天台仙居顯族。以宋之咸淳乙丑五月六日生，皇之元統甲戌五月二日卒，壽七十，臘五十。即以卒之九日，闍維而瘞其舍利羅於寺之西偏五十步。嗚呼！禪師其果亡乎？其有不可亡者乎！禪師資性秀穎，幼絕腥醲。嗜讀書，過目成誦，父母素期以儒業起家。會沙門東洲善公者過，而識之曰：「此法器，宜毋滯鄉里。」率敬信，善許諾。逮冠，從古田垕和尚薙染於郡之天甯。既具戒，俾歸，侍司尤旦夕以此道加策進禪師。即事徧參，見藏室𤪙公於天封、方山寶公於瑞巖西庵。而往來二公間，雖有所契，未臻其極，遂築室華頂，精苦自勵。一日，作務次，渙然發省，平生凝滯，當下冰釋。乃走西庵，呈所解，山以偈印之。辭還峯頂，山不能留也。
且華頂之勝，自智者顗大寂，韶高庵悟諸鉅公，以徽名懿德貰泉石；而天子之尊，王公將相之貴，必詔問法要，躬禮慈容。日馳軺騁馹，致香幣使者冠蓋旁午。然其地高塞幽僻，人莫能久處。惟禪師一坐四十年，足未嘗輒閱戶限。其拈提開示勘辯之辭、頌偈簡牘之筆，誠般若之餘膏、涅槃之賸馥也。
方近謄遠播，雖販夫竈婦之愚，入之耳而出之口，猶將薰其風裁，餐其義味；況虛靈之器、警拔之機，神領意會其妙於文身句身之表乎！故錄而集之，以貽永久，茲不復一二贅舉。其妙明真覺之號，寂光之塔，蓋上所賜也。銘曰：
華頂之峯　嶄絕空碧
下闞滄溟　澒洞潮汐
如楞伽於海中　佛狥機而遊入
誕闡教乘　曰心曰識
識乃心之資　心乃識之質
三界宛爾而存　萬法樅然而立
心於三界其本　識於萬法其跡
茗本泯而跡亡　肆識空而心寂
達磨西來　弗作而述
子孫詵詵　虎丘孔碩
茲無見之是承　透金圈而吞栗棘
楞伽之旨　于焉以塞
達磨之傳　于焉以得
斯華頂於世間　獨崢嶸而高出

天台山景德國清禪寺住持佛真文懿大師曇噩撰文

明

妙峯覺法師塔銘
余之信台宗也，妙峯師實啟之。時盛夏掩關拙園，從淨侶課西資之業。師扁舟見訪，深談一心三觀之旨，灑然契合，不自知其膝之前矣。
師梵相奇古，身不踰中人，而言論風采，如大火輪，不可嬰觸。於時江南有二法師，師與東禪月亭得師。師出東禪之門，東禪不專賢首，而師獨精天台，遂有同異。然其妙辯縱橫，凌厲千眾，俱東南無畏光明幢也。相繼即世，傷哉！師之高足弟子曰傳燈、傳如，俱與余善；以師不朽之事相屬，余安敢辭？
師諱真覺，別號妙峯，蘇之崑山人。俗姓王，父君錫，母鄒。鄒夢天衣覆體，遂娠。娠時，父夢道者寄鉢；久之，復夢取鉢，而師始生，實嘉靖丁酉十一月十七日也。師少不樂俗，已畜妻矣。偶隨方僧遊杭州，遂投鍋子山僧某，薙髮受沙彌戒，時年二十一。居月餘，往蘇州依竹堂寺虛白禪師，受具戒。是年，掩關讀《楞嚴》於崇明壽安寺。比再至竹堂，與白論議，其鋒已不可當矣！白知非常器，指往吳興，謁月亭法師聽講。時演《法華》且半，而師至，苦為聽眾所抑。雲庵道元師時首眾，憐之，為言亭，錄置下坐。師以故終身師事元。
罷講之明歲，即演《法華》於杭之鍋子山。其冬赴天台請。至會稽，得喉疾。夢緋衣神人持大刀而前，告曰：「師緣未至，宜速返。」從之。明年台僧復堅請，師以前夢，不欲行。復夢前神人告曰：「師緣至矣，我當護師行。」時嘉靖甲子歲也。台之道俗，初習邪教。師奮妙辯，一掃空之。皆知念佛，求生西方。其臨終往生有明驗者甚眾。自甲子至己丑二十六年，歲無虛席，遠近嚮風，學者尊之曰「妙峯法師」。所講《楞嚴》若干座、《法華》若干座、《妙宗鈔》若干座，惟《法華玄》一座而已。所得檀施，俱鏤經板行世。尚有未遂之志，不免付之一歎。臨終作剎那三省，知師正念如城，不可動亂也。師辭世以己丑夏五月初九日，享年五十有三，僧臘三十二。
師宗天台之教，化緣又在天台，其全身舍利，舍天台何從哉？弟子傳燈，塔師於高明寺之傍。真實居士馮夢禎題曰「嗣天台教明妙峯覺法師之塔」，而繫之銘：
嗚呼
師嗣天台　宜葬天台
以塔為舌　其聲如雷
師與天台　是一是二
惟明眼人　離是非是

翰林院編修．文林郎．秀水馮夢禎撰
萬歷辛卯佛成道日，弟子傳衣立石

易庵通法師塔銘
法師示寂於天台國清寺。具弟子性省等，即寺之東隅，建塔以瘞師骨。持仇文學雲鳳所為狀，乞銘於予，予衰倦不能文。然予壯時，與季弟光宅，延師於平湖、華亭之間開講席也。先司寇胥峯府君，年望七矣，長師二十歲，重師真率，特扶杖稽首，為忘年交。蓋予父子兄弟與遊者數十年，故頗悉其平生。是不可以倦辭，乃受狀詮次。
按師諱如通，號易庵，末年復自號蘆江老叟。享年七十三，僧臘五十九。本會稽陳留鄉杭氏子，母潘夢梵僧借宿，覺而舉師。豐頤廣顙，體貌魁梧，竟與夢合。襁褓間，母恆指之曰：「若其僧乎！」年十五，家七人俱以疫死，師孑立無倚。乃憶母言，往諸暨杭烏山三德寺祝髮焉。託大海為度師，參：「萬法歸一，一歸何處？」久之有省。海戒之曰：「正可勤心求進，勿生慶快。」遂詣徑山萬松和尚，決擇心要。侍講之暇，即擔負米薪，崎嶇山麓，不辭胼胝。時月亭得法師正與同學，自謂勞苦弗如也。
久之，能契萬松意旨。一日，松問曰：「如何是白雲不繫青山住？」師應聲曰：「明月常懸古澗心。」事萬松十二年，學益精，乃繼臨濟正宗二十七世。後復遊京師，抵少室，參覈宗乘，綽有見解。
師為人樸素，坦夷無矯行、無飾語，望之知其為碩德也；無論賢愚貴賤，皆喜近之。居恆言不出口；及登壇講演，則振音朗朗，口如懸河，雖村夫婦稚，莫不竦動讚歎。以故學徒雲集，檀越駢闐；瓶錫所至，營搆所須，往往不呼而集，不速而成。
始隆慶間，因大中丞抑亭陳公請住杭之南山慧因寺講法。營建已竟，偶鋤下發得古墠，則鐫有「易庵」二大字，上額御書旁小璽，剝蝕不可考。人大奇之，由此名震會城，爰及遐邇，無不向慕。
嗣後吳越諸名山大剎，頹圮賴以飭、墟廢賴以復者甚眾。其最著則杭之靈隱，為西山第一叢林。師為重建，費四萬金。萬歷甲午，至吾郡東塔寺。東塔為清涼國師道場，師準清涼遺意，說法度生，緇素咸服。殿宇像設，為之改觀，不踰年而就。復為精嚴寺，重搆鐘樓。垂成，尋赴國清之請。比至國清，先疊石成輿梁，以便行旅；然後鳩工繕殿。業有端緒，師忽不豫。方以良晨立棟樑，而即於是刻，結跏趺坐，說偈言而逝，面色無異生時，時萬歷乙未臘之三日也。
昔時杭之靈隱、台之國清，與留都報恩寺，以同日廢於火。今靈隱、國清，皆師所創。而師之化去，又與國清竪殿同在一刻，豈非異數耶？
所說偈，記者不詳，中有「出台又入台」及「箇中無去來」之句。方師在吾郡時，有終老天台之意，每形諸言。今逝於國清，不惟遂所願，觀「出台又入台」之語，則師之前生，故在台也。國清為豐干、寒山道場。以是推之，師之宿因，蓋不可測矣！
師雖不究心文字，而當機處時，亦落筆數語。曾見其頌五家宗旨者，有曰：
五宗五師吼　百獸盡狂走
龍象失威儀　狐兔難啟口
白牛眠露地　一默不見有
斗轉與星移　日月懷中走
咦　當道鑄成金獅子　正齋行下鐵饅頭

師生平自甘辛苦，惟欲利物，其性使然。故在講座，則儼然嚴重，聽者無敢褻。及下座歸堂，即偕諸行人，十指並作，粗衣糲飯，主客共之。萬歷戊子、己丑，兩歲大饑，杭為尤甚。師設糜以賑，存活者甚眾。其種種高行，不能枚舉。惟誌其概，而為之銘曰：
古貌端儀　山之云峙
大度醕風　日之方昫
福德在躬　聿來檀施
名藍欲傾　森森復樹
吳越之間　法筵丕著
自始至終　精進弗替
天台何因　死歸生寓
國清之陽　松靄鬱熾
白骨斯埋　法身常住
垂千百年　神衛其處

吏部尚書平湖陸光祖撰

象先禪師塔銘
象先禪師，長沙湘潭人也。父羅某，舉于卿，為河南縣尹，母蔡氏。師生而穎異不羣，素抱出塵之志。年十五，補邑弟子員。博綜羣籍，為儕輩所推。有僧過而目之曰：「此法門良驥也。」十九投南嶽伏虎巖，依寶珠和尚薙染，名之曰「真清」，隨授具足戒。日持《法華經》，兼脩苦行。採汲負舂，不辭勞役。人或悔詈之，懽然不逆也。
珠閔其勤，授「無」字公案。師蚤暮參求，寒暑不輟。二十五歲，從寶珠遊金陵、探禹穴、航海禮普陀大士，舟中忽有所省，侍坐間，因呈所見，珠然之。
珠道譽隆洽，僧俗咸歸。張太后聞其名，賜以紫衣。至是，以衣付師，曰：「吾道在汝矣。」且囑之遊方，以蕩滌情塵，保任大法。師以珠老，未忍即離。隨至杭之下天竺，珠閉戶習定，囑師云：「吾將觀化，汝聞吾擊磬聲，即啟鑰。」居數日，不聞動定。師密窺牖隙，見鼻柱垂地，已而漸縮。縮盡，擊磬一聲，師排闥而入，遂泯然而逝。因塔其骨於下天竺，今存焉。
時海夷嘯聚，師盤桓兩浙，入寶社，遊靈宇；隨緣化眾，即妄證真，舊黏蟬脫，新景亦消。因訪鹽官遺蹟，駐錫覺皇。俄而遘疾，恍見雲長授藥，語之曰：「汝至人也，請廣玄規，以醒末俗。」病尋愈，遂昇座講宗。時月溪法師在吉祥寺講《起信論》，率眾延師，演暢宗旨。因赴其請，語之曰：「圓宗無象，滿教難思。我若有宗可講，即真空為緣慮之場；若汝有法可聽，即實際為名相之境。今者，以楔出楔，隨迷遣迷。會旨者山嶽易移，乖宗者錙銖難入。」
已而南遊天台，躋石梁，陟華頂，瞻雁宕，觀赤城，愛其山幽寂，翦茨以居，率諸後學，精脩止觀。越三載，荊山法師邀赴海會，偕至毘陵之永慶，恆以《楞嚴》參悉，荊山言曰：「某甲講經，會精微於佛語；如師所論，乃出經卷于塵中。」師欲反初服，而禮部唐公堅留閱藏。於是遍搜往誥，尤細閱台文。期終歸天台，敬所王公入山探勝，訪師談道，累日不還，遂訂為方外交。未幾，諾檇李龍淵之請，儒宗碩德望風參訪，戶外之屨常滿。既而蘊空師請居萬年。越二䆊，復入華頂。華頂南峯，高峙雲漢，世所稱天柱者。宋永明禪師曾禪定三旬于此。師高其風，廬于舊址。大眾雲集，師為結社，修《大彌陀懺》三年，復修《小彌陀懺》三年。鬼贊台宗，精敷五悔。居無何，夢見琳宮綺麗，列坐彌陀三聖，師即展拜。有沙彌授一牌，書「成香熏修」四字。寤，知中品往生之文，為眾述之。蓋師日持《梵網經》、《十六觀經》，寒暑不輟。常語徒眾云：「大乘八萬，小乘三千，乃整六和之模範，出三界之梯航也。世之高流，信心輕戒，遂令初學觸事成非。是故性無穢淨，而且當順性行尸；法無持毀，而且當護法離妄。不得輕如來所制禁戒，令眾生妄起罪過也。」
師平日悟境極玄，多諸妙應，皆絕口不談。而獨舉此者，欲人精持尸波羅蜜耳。其曰中品中生，亦謙言誘人也。其年，王公問道國清，自歎聞所未聞，遺以道衣寶香。丁亥八月，蒙慈聖太后降旨裦崇，特賜金紫方袍，以旌其德。十月，太初居士命就其廬，演揚道旨。郡之理刑王公，亦親豋雲嶠而設供為。
戊子歲儉，羣盜蜂起，相戒無敢入師之室者。五臺居士虛芙蓉法席見招，辭不起。山中龍象，不期而會者常百餘人。雖茅舍數椽，儼如巨剎也。偶起蛟棟摧，道俗羣然欲新之，師拒曰：「茲山陰嵐昏霧，徒消施力，甯適長棲？吾愛桃源絕頂，山稱東掖，剎曰慈雲，即式尊者得道之所。鳴泉在澗，松影參差；綠蕨可摘，胡蔴可食。今為俗子所有。倘得此地，予復何求？」於是攜錫吳壤，謀諸信士，得金一鎰。廢剎方歸，荊榛始闢，將圖營建。雲間陸宗伯、唐董二太史，敦請闡法于本一禪院。講席再畢，馮太史、李方伯復有桐川之聘。至嘉禾之龍淵，歘抱疾告眾曰：「夜神人啟我為魏府子，吾不往。」隨付衣鉢，約期以終。延五日，面如生。茶毘日，異香滿路。遠近聞香而至者，幾萬餘人。聞者或如旃檀，或如沉水，或如花氣濃郁，或如五穀芬芳，種種不齊。是日天大晴明，四際無翳。忽陰雲乍合，下雨數點，俄頃復晴。
師生于嘉靖丁酉十二月二十六日，寂于萬歷癸巳正月二十九日。初約二十七日，候如惺未至，又遲二日而化云。壽五十七，臘三十八。
師性靈見卓，幾于生知，而參求綿密，至忘寢食。明知三千理具，不從法外求心，而虛己從人，無一德不師，無一善不採。明知五住性惡，不向真中斷妄，而嚴持戒律，一言一動，無不可為三界毘尼者。性耽靜謐，志在巖阿，而隨緣化導，不避塵穢。豈非如來所遣、行如來事者歟？弟子如惺，抱遺骨渡江，塔于天台東掖、慈雲之南崗。虔請予銘，銘曰：
天台之山兮雲樹茫茫　天台之水兮蒹葭蒼蒼
有伊人兮皎若冰霜　神遊沙界兮豈滯一方
虛空可裂兮不朽此藏

賜同進士出身．資政大夫．太子太保．吏部尚書．五臺居士陸光祖篆額
賜同進士出身．前奉敕贊畫．經略薊遼保定山東等處軍務．加四品服兵部職方司主事．了凡居士袁黃撰
賜同進士出身．中憲大夫．太僕寺少卿．提督京營．河南按察司副使．前吏科右給事中經筵官．太初居士王士性書丹

萬年寺蘊空禪師行狀
師明照，蘊空其字也，三衢之江山曹氏子。賦性恬夷，幼絕嗜欲。自失怙即以家植歸兄，矢志佛學。時島夷梗塞，未遑離俗。年二十，始遂厥志。聞無用禪師居杭之梵天，廼往接足薙染焉。居久之，方為授具。
師是後雖一意於迦葉頭陀，而猶式於普賢萬行，渴者濟之以茗，病者給之以藥，種種利人，惟恐或後。積行數載，又以法眼未明，往投大尖山大拙和尚。授以萬法歸一之旨，深自服膺。既而泛南海，禮補陀。值寶珠和尚為時宗望，見師堪為法器，乃以衣鉢傳之，且誨以韜光自收。遂詣天台山，求卓錫之地。將渡石橋，冥求瑞相。師既誠格，果臻響應，乃於萬年山誅茅焉。
寺僧以師澄靜有為，堪為叢林首，即椎鐘伐皷，竟以法堂尊宿之位處之。師住山凡二十載，開十方叢林，與天下衲子共。矧以萬年為石梁、華頂喉襟，雖倒廩而食，赭山而爨，亦未能人人給。師惟以平等無我之懷任之，故方來之士，莫不懽然與甘苦樂也。且曰：「既飽以食，應施以法。所謂於食等者，於法亦等。」乃持疏勸募四方，置造大藏。臨海王司寇實為大檀越主。繼是則大雄寶殿、法堂藏閣，煥然一新。
既而慈聖宣文明肅皇太后頒施藏經，台山亦預其例。乃顧問近侍：「此山何寺幽勝？何僧耆德？」而近侍乃採方來眾僧之言以對。由是遣內官護送龍藏，安供山門；命師住持本山，仍賜紫衣御仗等物。實萬歷丁亥之秋。而師即於是冬，詣闕謝　恩。聖母大賜款給，仍賚內帑數百，令歸山建閣，轉讀大藏。迨至錢塘，而師以疾告弟子。真秀強以藥石，師曰：「藥能愈病，而不能愈年。我所未盡者，君恩耳。汝能無違我囑，我且西歸矣！」言已，嗒然而逝，實萬歷己丑四月十三日。世壽五十有七，僧夏三十有六。
即生平度人至多，而弟子中上足白眉者，惟秀公一人。師滅之後，延僧轉大藏經，歲無虛日，接納方來，不替師規。至於擴充梵宇，則視昔有加。美哉煥哉！人稱寶渚。台山以之添色，龍藏以之增輝。余每為秀公頌之。若秀公者，可謂善繼師之志，善述師之事者也。因為之狀。
幽溪沙門傳燈謹撰

明

石城守庵大師傳
師諱性專，吳之崑山人，族姓張氏。少有拔俗志。已畜妻，育子一人，彌周即厭棄不恤，曰：「吾將為法王子，肯為人作生死冢耶？」尋薙染，廁沙彌相。每往稠眾中執勤，負辛如僕，奉大家，喜慍不形色。
或勉之曰：「當作大比丘，無為區區於事相。」師對曰：「某猶形同沙彌也，若大僧吾何敢當？」如是數寒暑，然後登昭慶戒壇，獲受大苾蒭律儀。篇聚凜若冰霜，道且護於輪翼。方之古持律比丘，不少讓也。
或又勉之曰：「當作大心人，無為區區於小乘。」師對曰：「某猶名字比丘也，若菩薩吾何敢當？」於是徧禮名山，參訪知識。若普陀、五臺、伏牛、少室諸大道場，宣、理二大法師，遍融、古清、法堂、大千諸耆宿，莫不服膺道味，親承謦欬。復登西山戒壇，增受大戒。如是又數寒暑，乃仗策南還。遇妙峯大師於杭之柯子山《法華》講席，始受菩薩戒焉。
妙峯法師者，東南無畏光明幢也。師一聆法音，即咨嗟悅服，私喜曰：「此上人具大辯才，說法如獅子吼。外道聞之，孰不震慴？余將事之，成就破邪三昧。」即隨往台之雲峯、臨海之支家山、仙居之香爐巖、黃邑之仙泉蘭若，聽《楞嚴》、《圓覺》、《妙宗鈔》等經。眾則坐聞，師則跽領，譬若仙掌，仰承甘露。無生之理易悟，般若之智逾明，深契惟心淨土之旨，乃謂同列曰：「人知惟心即淨土，本性即彌陀矣；猶未知淨土即惟心，彌陀即本性也。蓋會事歸理也易，以理融事也難，惟事與理圓融混涉，而後可曰『終日彌陀，終日本性，終日淨土，終日惟心』矣。吾既知此，烏可埋沒己靈，而不樂營故鄉之門閭乎？」
即辭峯大師，詣華頂峯行頭陀行。誅茅為茨，煮蕨作供。十二時中，惟誦惟禪。常於靜定中，見西方寶地，成琉璃色，廣厚莫測。其際映徹瑩淨，洞見表裹。開目閉目，常得現前。以是白峯，峯曰：「此觀行初成之相，不生取著，是善境界。若受若說，即入羣邪。」師由是深祕，不與人言。
有弟子名圓陽，執侍巾瓶，不厭劬勞。惟志與師異，師每誨以有禪有淨土，陽執六祖之言以辨。師曰：「此是祖師一時蕩著之語，豈宜汝曹引為口實？汝不改過，吾必折汝脛。」陽既不契師旨，復慮忤師，即私竊遁去。過數年，始知悔悟，稽首謝曰：「非師痛誨，幾喪此生！」
師既成就淨業，欲以是道利人，往來於吳越、赤城之間。雖不登無畏座，而能作大獅子吼。雖不雲集廣眾，而受法者不可勝數。蓋師誨人，巧於譬喻，慧者固易解，而蒙者亦開通，宜其悟人之多也。師嘗有言曰：「無上菩提，悟之雖易，而證之或難，正以根器下劣耳。故經云，不以一佛二佛所而種善根，要須福慧兼脩。先之以尸羅清淨，三昧方得現前。余生前鮮植福，致此身善病。雖糜粥如飴，亦未嘗飽食。有待若此，妨道孔多。余將為未來淨土身莊嚴清淨報也。」故浙中像教，久經廢弛者，若溫嶺之千佛塔，赤山之三聖像，臨海之大佛像，石城之百尺彌勒像，皆賴師力，煥然一新。
溫嶺千佛塔者，宋嵩大悲禪師之所建也。先此地有大池水，為魑魅所都，往往溺人，人多患之。嵩禪師持〈大悲咒〉，屢著肹蠁。乃先與羣鬼角神力，然後置無底鉢于池上，詫曰：「汝曹能擲石滿吾鉢，是真神力。」羣鬼競投以瓦礫，詰朝化為平址，因建塔鎮之。塔高五十尺，石色溫潤，非浙中所有。製度工巧，疑神力鬼工所辦。周遭刻以千佛，飾以黃金。佛身金色，年久蘚蝕。師募檀信重事莊嚴，往來式瞻，無不踴躍。
赤山三聖像者，彌陀、觀音、勢至也。赤山居海濱，民多扈業，漁人每見塔影臨笱上。慈雲大師異之，建大支提於山麓，化居民改業。乃製三像，高丈六尺，為道俗之所瞻依。師往覲禮，亦加脩飾。
臨海大佛嶺者，去府治西乙舍地，嶺石巉岏，古高僧鑿以釋迦、文殊、普賢三像。舉高六十尺，現半身於重巖之下。舊惟繪以五色，師則易以黃金。百尺彌勒者，古稱「三生佛」像也。以僧護、僧淑、僧佑，一人而更三世，始竟厥工，故名「百尺亭」。亭居石室中，前蒙以重殿。嘉靖間，罹兵燹，像金剝落。燈夙有莊巖之志，力所未逮，以是白師。師竟襄其事，以成予志。感佛放光，夜明如旦。然重殿既毀，不蔽風雨，自膝以下，不數年猶然故態。師因謀搆無梁石殿，洞高百尺餘，殿亦稱是。日以百工計，凡三年而告成，其費可知矣。
告成之日，命燈講小本《彌陀經》，用酬施心。或有請易《彌勒上生經》者，師曰：「不然，吾聞彌陀與彌勒一身一智慧，力無畏亦然。余將俾海眾同悟本性彌陀即本性彌勒，先遊蓮華清淨土，然後預龍華尊勝會也。」講甫畢，師重命伸以文外之旨。燈以所撰《淨土生無生論》十門而玄判之，眾歎聞所未聞，師亦擊節不已，實萬歷甲辰秋也。是會，聽眾以萬指計，遊觀不與焉。每陞座樹義頃，闔眾聞石室中奏天樂，類絲竹音，即蔟和叶，似非人間世有。僧俗奔集，儒流驚詫，始以為妄誕，及攝念諦聽，猶豫方釋。然眾以感應功德歸師，師曰：「不，不！未講何有？講已亦止，應歸講者。」燈曰：「不，不！佛不以一人一因緣故出興於世。像教感應亦然，皆人本願功德也，師莊嚴成就也，眾萬心一如也，契經理事圓融也。雖然，師因也，眾緣也，因緣和合，感以至誠。若予一人，又何敢當？矧昔人覩茲瑞而創始，今事圓成而顯瑞，昭格千古，不約而符，此豈一人之細故哉？」
明年春，會稽陶太史以戒珠久圮，請師經營，師辭不赴。又明年春，往檇李、皂林，立飯僧田券。東塔僧因包、俞、王三春元請脩千佛閣，堅致再三，師拒以竣辭，乃往東禪靜居數月。至仲冬，忽問弟子曰：「今日是何日？」對以甲子。師曰：「良辰也。古人符到奉行，吾今蓮開聿逝，不亦可乎！」尋沐浴曳衣，命眾椎鐘誦經。跏趺合掌，亟稱佛名而化。弟子輩舁全身歸石城，道俗奔赴，如喪考妣。
師未滅，前此數日，大佛泥洹僧褶中，生靈芝一本，大于拳，色白間淡紅，狀類雞冠，柔軟可愛可愛。觀者駢闐，頌聲載道。夫像以堅石，漆以重布，去厚地遠矣。仲冬之月，卉木枯落，生機蟄藏，去陽和遠矣。乃鍾斯嘉瑞，致爾芬芳。非有回天地、奪造化之功，何能臻此？識者以為師往生淨土之前徵，理固有之。師造有為功德至多，若黃邑明因佛像，越柯山佛像，台聖水、普福二轉輪藏經，臨海天甯大佛殿，仙居邑南石塔，吳興之弁山佛殿禪室，皂林、平望飯僧道場，嵊縣接眾望台庵。凡所經營措置，師惟至誠無欺，因果豪髮不昧。以故四方清信士女，嚮師之名，輸送嚫施，不遺餘力而落成焉。
師天性樸素，既不以華靡誇人，亦不以粗糲矯眾。或有勸置衲衣，則曰：「余不能，如衡嶽終身一衲，用是奚為？」或有勸畜長衣，則曰：「余不能，如玄景每夕更衣，用是奚為？」衣一吉布直裰，四十餘年未嘗更治。持過午不食齋，終身不改。其即近代，高座法師惟授人以菩薩戒，比丘律儀幾至失傳。或好為人師，則不懼罪福，孟浪授受。燈嘗以是白於妙峯先師，先師謂曰：「吾老矣！汝曹無怠斯志。方今之世，精於持犯，惟守庵一人，汝宜師之。」燈信奉教敕，偕二、三淨侶，北面受業。然師終不以弟子畜我。生平謙光，類皆如此。
俗臘七十有三，僧臘四十有八。子一人，亦出家，孝事母尼，戒律精嚴，頗有父風。所度弟子，海偶為長，助營齋事，厥功居多。惟海乾侍師日久，師之香火，維伊人是賴。海□、海□皆其弟子。厥孫道淨，興建福田，可續貂裘。餘紛紛不能以縷數也。
贊曰：「夫士足徼譽於文人，無足取信於匹夫，非以至誠之不可欺耶？何獨士然，僧固有之。微至誠，無足以脩戒、得定、發慧，應無以感，徵祥無以致，無以信人，無以興像教矣！師土木形骸，了不異人。生平自行兼人，事事取足，一惟推以至誠無欺。孔氏曰：『唯天下至誠為能化。』信然！」
皇明萬歷嵗在強圉協洽圉且月下浣之吉，天台山幽溪弟子傳燈熏沐和南謹譔

揚州府保惠庵方成師太助洋十元
善信：張果道　張萬年　孫方萬　吉昌慧　汪如松　畢如山　王恩淇　王金文
念佛堂善人：居戒馨　于吉氏　吉張氏　陳周氏　吉俞氏　邱孫氏　倪淨樂　周孫氏
陳靜智　呂李氏　各助洋一元
袁立生　黃妙善　孫陳氏　倪玉姑　邱陳氏　周吳氏　倪兆鴻　朱定慧　黃善智　沈同生　嚴培西　各助洋五角
王門李福慶太太助洋六元

光緒二十年葵月佛隴日種敏曦募刊

天台山方外志卷第二十四終

天台山方外志卷第二十五

文章考

[贊]

晉

陸機：王子喬贊
遺形靈岳　顧景忘歸
乘雲倐忽　飄颻紫微

梁

江淹：王子喬贊
子喬好輕舉　不待鍊銀丹
控鶴上窈窕　學鳳對巑岏
山無一春草　谷有千年蘭
雲衣不躑躅　龍駕何時還

又：白雲贊
紫煙世不覿　赤鱗庖所捐
白雲亦海外　葐蒕起三山
蕭瑟玉池上　容裔帝臺前
欲知清都裏　乘此乃登天

唐

陸龜蒙：怪松圖贊并序
有道人自天台來，示余怪松圖，披之甚駭人。目根盤于巖穴之內，輪茵偪側而上。身大數圍，而高不四、五尺，礧磈然蹙縮。然榦不暇枝，枝不暇葉，有若龍攣虎跛，壯士囚縛之狀。道人曰：「是何奇怪之如是乎！」予曰：「草木之生，安有怪耶？苟肥瘠得於中，寒暑均於外，不為物所凌折，未有不挺而茂者也；況松柏乎？今不幸出於巖穴之內，雖正性不辱，而方與石鬬。卒不勝其壓擁勇鬱，遏忿激訐；然後大醜彰於形質，天下指之，以為怪木。吁！豈異乎人哉？天之賦才之盛者，蚤不得用於世，則伏而不舒。薰蒸沉酣，日進其道。摧擠勢奪，卒不勝其阨，號呼呶拏，發越赴訴；然後大奇出於文彩，天下指之為怪民。嗚呼！木病而後怪，不怪不能圖其真；人病而後奇，不奇不能駭於俗。非始不幸，而終幸者耶？」道人曰：「然！為我讚之。」讚曰：
松生陰隘　巖嶽穴械
病乎不快　卒以為怪
擁腫支離　神差鬼疑
道人咨嗟　聿傳其奇
或怪于形　或奇于辭
吾為怪魁　是以讚之

宋

遵式：智者大師功德贊十二首

大蘇山悟法華三昧贊
遊心法界諸心寂　如日依空不住空
三千實相頓圓明　八萬塵勞等真淨
靈山妙會依依見　寶塔全身了了觀
不是親逢南嶽師　人誰識此深禪相

華頂峯降伏天魔贊
孤禪片石心彌淨　寒擁深雲夜未央
忽震于雷動地來　潛窺石怪掀天至
始覺鬼神纔散滅　還為父母更綢繆
強軟消磨寂照功　神僧出現親稱讚

瓦官寺說《法華玄義》贊
鷲峯極唱經稱妙　四十餘年秘不談
家業須逢嫡子傳　髻珠不是隨勳得
權實巍巍唯佛了　本迹汪汪補處疑
智者當時親得聞　瓦官重更分明說

玉泉山說《摩訶止觀》贊
九旬慈霔開圓行　十法融談立妙乘
寶車高廣具莊嚴　白牛肥壯行乎正
安御四緣遊直道　能過十境到涼池
乘壞驢車滿世開　稽首天台誓依怙

太極殿講《仁王經》贊
百座似星環北極　四依如月出東溟
八辯洋洋萬國安　雙空蕩蕩千災散
玉指競鳴金殿響　牛香重發獸爐騰
稽首巍巍五忍身　堪消萬乘殷勤禮

陳、隋兩國授戒贊
玉珮鏘鏘圍法座　金爐靄靄對人師
拜手咸求服戒纓　傾眸不捨瞻慈相
五德精明如滿月　二嚴深廣類滄溟
人中師子法中龍　隋主從茲稱智者

佛隴解《淨名經》贊
行道霜林香徑淨　冥心月樹石房寒
明淨功夫只自知　幽深境界何人到
秉筆或因隋帝命　開經時感梵僧來
我等當時恨不逢　歸命天台禪智海

靈石寺開《涅槃》萬句解脫贊
海山一點秋光裏　金閣危層翠嶂間
萬句圓開解脫門　千徒競擁慈悲室
經桉夜分江墅月　講鐘寒徹水村家
三德彌資二觀明　無人共飽醍醐味

放生池上講〈流水品〉贊
方舟泛泛清江上　法語勞勞碧浪心
兩岸香飄野老隨　中流磬發金鮮躍
計詡獄中曾赴難　修禪堂上解酬恩
而今依舊簄梁多　慈眼他方應憫見

石城金剎現善寂贊
化緣火滅機薪盡　端坐冥冥石像前
諸子號咷竟不還　羣生盲瞑誰開導
星河慘淡金波缺　雲谷颼飀鸖樹低
百金妙藥寄章安　猶恨無人付禪慧

帝封靈塔全身贊
跏趺宛似安禪貌　閉塔猶同揜定房
初夜流光徹遠林　有時彈指聞深院
年年紫詔離金闕　歲歲皇華啟石門
最後開封失舊身　不知全往何方去

普生佛剎贊
慈修天眼應遙見　六十餘州舊結緣
既將種子播良田　須為萌芽作甘雨
父去謾留身後藥　親離空繫醉中珠
神州佛隴願重遊　速使羣生開佛慧

志磐：天台諸祖贊十首

高祖龍樹尊者贊
章安有言：「智者《觀心論》云『歸命龍樹師』，驗知龍樹是高祖師也。」《輔行》釋之曰：「智者應稱龍樹為曾祖師。若以尊上為高，則如漢齊諸君，並指始祖為高。所謂功德無上，諡為高耳。今家亦以龍樹為始祖，故智者指為高祖也。」
夫傳佛心宗，紹隆道統，後人尊之，通稱為祖。故金口祖承二十四聖者，以祖為稱也。下至此土，九祖相繼，亦此義焉。是知今言高者，誠如荊溪功德無上之義，非同俗間曾、高之稱也。

二祖北齊尊者贊
北齊以上哲之姿，獨悟中觀。而當時諸師無與競化，非明、最、嵩、鑒所能知也。既以口訣授之南嶽，而北地門徒曾無傳者。蓋當高氏政亂國蹙之日，宜此道之不能顯也。南山傳僧，逸而不載，亦豈無所考邪？慈雲云：「得龍樹一心三智之文，依論立觀，於茲自悟，豈曰無師？」

三祖南嶽尊者贊
南嶽以所承北齊一心三觀之道，傳之天台，其為功業盛大，無以尚矣！故章安有曰：「思禪師名高嵩嶺，行深伊洛。十年常誦，七載方等。九旬常坐，二時圓證。」師之自行，亦既勤矣！至於悟法華三昧，開拓義門，則又北齊之所未知。故荊溪亦云：「文禪師但列內觀視聽而已。」可不信哉？

四祖智者大師贊
舍天台之學，而欲識佛法意者，未足與議也。故目夫聖教東度，經論偏弘，唯任己心，莫知正義。齊梁之際，挺出諸賢，盛演《法華》，立言判教。一音四相之說，四時六宗之談，眾制紛紜，相傾相奪。南三北七，競化當時，猶夫粟散小王，妄自尊大，而不知金輪飛行，統御四海，威德之盛也。
惟我智者大禪師，天縱之聖，備諸功德，以為纘承祖父三觀之緒，未遂光大。於是約《法華》悟門，說《止觀》大道，立經陳紀，為萬世法。至於盛破光宅，則餘者望風；徧難四宗，則它皆失據。宣布至化，坐致太平，非夫間生聖人，其孰能為此大業者哉？然則欲識佛法意者，其唯天台之學乎！

五祖章安尊者贊
昔在智者，為佛所使，以靈山親聞《法華》之旨，惠我震旦。乃開八教，明三觀，縱辯宣說，以被當機可也。至於末代，傳弘之寄，則章安尊者以一徧記之才，筆為論疏，垂之將來。殆與慶喜結集同功而比德也。微章安，吾恐智者之道將絕聞於今日矣！

六祖法華尊者贊
世謂徐陵對智者發五願，輕身得出家學道，證法華三昧，嗣承祖位。今詳觀願辭，何期心未深而所獲更勝？殊不知靈鷲同會，咸為得入，故能以自在力用，或現宰官身，或示比丘相。昔徐陵，今法華，大權益物，隨願出興，豈當以世間仕宦、因福受報者比量之邪？此意有權實二義，唯明教者知之。

七祖天宮尊者贊
或見梁氏《統例》「二威緘授，其道不行」之言，則便以為緘默無言，坐證而已。然梁氏此言，將以張皇荊溪立言弘道之盛，故權為之重輕耳。要之，講經坐禪，未嘗不並行也。不然，法華聽習千眾，天宮衣道無數，為何事邪？是知其道不行，亦太過論。

八祖左溪尊者贊
刺史張成綺狀其行曰：「師誨人無倦，講不待眾。一鬱多羅，四十餘年；一尼師壇，終身不易。食無重味，居必偏廈。非因討尋經論，不虛然一燈；非因瞻禮聖容，不虛行一步。未嘗因利說一句法，未嘗因法受一毫財。遂得遠域龍象，鄰境耆耋，爭趨以前，填門擁室。若冬陽夏陰，弗召而自至也。」

九祖荊溪尊者贊
疏以申經，記以解疏，夫然後旨義始歸於至當，而後人得以守其正說。大哉釋籖，妙樂輔行之文，其能發揮天台之道，疇不曰厥功茂焉？不有荊溪，則慈恩、南山之徒，橫議於其後者，得以並行而惑眾矣！師之言曰：「將欲取正，舍予誰歸？」誠然哉！寶訓也！本紀言搢紳受業者數十人，知當時儒宗君子學此道者若是之盛。今所聞，梁李三、四人耳，惜哉！

十七祖四明尊者贊
唐之末造，天下喪亂，台宗典籍，流散海東。當是時，為其學者至有兼講《華嚴》以資說飾。暨我宋龍興，此道尚晦。螺溪、寶雲之際，遺文復還。雖講演稍聞，而曲見之士，氣習未移。故恩、清兼業於前，昭、圓異議於後，齊、潤以它黨而外務，淨覺以吾子而內畔，皆足以溷亂法門，壅塞祖道。四明法智，以上聖之才，當中興之運。東征西伐，再深教海，功業之盛，可得而思。是以立陰觀妄，別理隨緣；究竟蛣蜣，理毒性惡。唯色唯心之旨，觀心觀佛之談，三雙之論佛身，即具之論經體，十不二門之旨要，十種三法之觀心，判實判權，說修說性，凡章安、荊溪未暇結顯諸深法門，悉表而出之，以為駕御羣雄之策，付託諸子之計。自荊溪而來，九世二百年矣，弘法傳道，何世無之；備眾體而集大成，闢異端而隆正統者，唯法智一師耳。是宜陪位列祖，稱為中興，用見後學歸宗之章。今浙河東西，號為教黌者，莫不一遵四明之道。回視山外諸師，固已無噍類矣！然則法運無窮之繫，其有在於是乎！

僧江：法智尊者贊
堂堂我師　法苑英才
子生皇宋　獨步天台
荊溪往沒　鄮嶺重來
教門久塞　我師洞開
義雷迅發　迷蟄春迴
繪儀罔及　奮藻難裁
煥然晬容　孰不欽哉

門弟子僧江稽首

駱偃：法智大師真贊
道以功振　化以行施
識貽所導　解貽所規
信者興仰　學者興隨
遠則聽範　邇則觀儀
影響相契　聞見交馳
德兮斯茂　教兮斯滋
示順世兮　存乎所表
流繼裔兮　存乎所師

節度判官．朝奉郎．試大理司直兼監察御史．雲騎尉駱偃

史浩：法智大師像贊
予昔與覺雲連公遊，因綴其語，為法智大師贊。歲久不能記，今為延慶詢師得之。乾道壬辰中元，東湖真隱齋史浩曰：「靈山一席，儼在天台。後十三葉，復生奇才。唱道四明，講肆宏開。溥海聲聞，欲欲雲雷。章聖在御，中使是來。得法大旨，皇心恢恢。錫號法智，宸章昭回。抵今後學，感仰崔嵬。蘭馨菊芳，本一根荄。嗚呼！是為法宇之柱石，教鼎之鹽梅。宜茲幻影，歷千古而無塵埃！」
宋會稽郡王文惠公史浩

希顏首座：法智大師贊
四明延慶道場教主法智大師，皇宋四葉天聖六年示滅，迨今紹興甲戌，一百二十有九年矣！月溪癡絕道人希顏頓首，為之贊曰：「行天台所難待，而為二浙師；記毗陵所未記，而為百世法。智者教門由此而光明孔碩；延慶道場因之而聲聞維揚。矯矯乎摩雲之標，堂堂乎不世之器。考之擊之，而隨大隨小；鑽之仰之，而彌堅彌高。於戲！天台之有師也，譬如泰山之有杞梓、豫章，巨海之有珠璣、大貝，東魯仲尼之門而有顏子、閔子，西晉印手之室而有法師、遠師。苟非積巨願力慈心，豈能一朝開物成務？稽首四明中興之祖。」

元通：方等陀羅尼經贊
斯經乃大聖之至言也。佛世利物，殊不可量；滅後修之，見諸傳記。故南嶽修之，階乎不退；智者修之，遇乎勝相；照禪師修之，見乎昔咎；喜禪師修之，卻乎宿怨；梁朝晉安王中兵參軍陳鍼修之，延壽至乎長年。其餘修者，冥獲深利，不可勝相。是知此經功德廣大，辯論籌算，不得其涯。元通傷歎，深自念曰：「迦文已滅，慈氏未興。眇然一身，備嘗眾苦。何緣微善，得續真乘？復以鄙詞，揄敭聖語。願我與彼法界羣倫，縱以謗正法輪、違佛明禁，深墮無間大鐵囹圄，肢分劒林利鋸、紅銅赤熖洞然之間，以讚經善，亦願即念便覩諸佛，纔聞妙法，頓悟無生。又恐尚以餘愆　，復沉餓鬼饑渴、眾生殘害、修羅忿戰、人倫癡悅、天宮欲樂眾難之間，以讚經善，亦願即念便覩諸佛，纔聞妙法，頓悟無生。若有四眾，於斯讚語，或毀而慢罵，或譽而稱揚，或見而頂禮，或聞而喜信；是諸人等，隨捨壽日，盡生淨邦，俱成正覺。然後我與六道怨親，蠕動含識，咸願得如釋迦調御寶王世雄，華聚至人文殊大士，一方恆沙一切諸佛，聲容相肩，德望相齒，追隨談論，嬉遊周旋。高蹈大方之外，安住真淨之域。冥于至樂，渾于至神。廓如也，空如也，了無得焉，皆在乎一讚之功耳。惟佛至尊及諸大士、天龍鬼神，願長衞我，滿此裏素。」其讚辭曰：
大道之源　孰粗孰精
何像不佛　何語不經
至謀無功　至聖無靈
沒焉益高　隆焉益平
昏昏愈昭　紛紛愈凝
機事千狀　變化萬形
焦鵬菌椿　一乎乾城
胡為匪質　胡為匪名
請其端倪　本絕指稱
嗟茲坦途　翳乎羣生
有念即妄　翻然失明
一豪既差　六影弗停
重苦微樂　更興亙騰
茫茫長驅　蕭蕭修征
咎自己作　徒傷爾情
飛沉亂想　顛倒縱橫
分受甘苦　動逾億齡
歐之弗迴　呼之弗應
孰能拯茲　使脫罪扃
曰有大雄　覺體久成
念此赤子　示生王庭
真金其容　迅雷其聲
五易時會　幾句勉旃
始諧宣演　方等靈編
偉哉至談　汪汪洋洋
碧蓋黃輿　神光飛揚
答名寂默　示救寶王
雷音辱蔽　啟教反常
華聚至悲　濟厄益良
波旬導物　酸楚如傷
婆藪巧誘　使至道場
世主神術　能度所將
修羅大心　能起朽僵
妙德雄辭　如決巨防
鶖子善詰　如插鋸鋩
慶喜能領　如內大江
天王禦惡　如制黠羗
良哉至聖　欲物之昌
意使盡詣　無得之堂
罪之至大　阿鼻業鄉
石劫可盡　火然未央
幽幽非人　辛苦悲涼
滴水粒粟　億年絕嘗
飛走陸處　水泳空翔
喜相殘噬　乖離驚惶
無酒巨質　幾盈八方
好弄𠒋器　動為不祥
人倫貴賤　紛紛莫詳
榮辱離會　長如囚韁
無色梵宮　地居諸皇
久樂或終　嬰苦尤長
三乘沉滯　神空形亡
誰濟血氣　斯病膏肓
大士昔盟　永為橋航
愛見之悲　未為至康
壯哉覺天　能救羣荒
一宣至言　眾皆脫殃
忭躍舞蹈　歡聲四張
是經甚深　其功匪量
浩浩蕩蕩　煒煒煌煌
弗智弗愚　無中無傍
大暗之炬　至饑之糧
貧商之寶　元吉之邦
甚渴之飲　劇裸之裳
又如神藥　起死復強
若如意珠　雨珍穰穰
又如萬億　妙高之岡
四寶耀爍　映乎滄浪
又如萬億　勃澥湯湯
神物鱗甲　悉能歸藏
又如大地　潔穢皆當
萬物蒙載　斯德至龎
又如億兆　日華月光
萬物蒙照　萌長敷芳
又如虛空　絕相勿疆
毀之匪惡　美之豈臧
淵哉遼哉　至神玄章
可使庶類　盡消猖狂
蕩乎空花　復乎渾茫
登涅槃山　據解脫牀
我述此讚　效顰益彰
如以爝火　助彼太陽
又如有人　數踰澗京
人各億舌　長劫呼鳴
作為法言　揄揚大乘
欲盡一毫　猶不能勝
況復以斯　鄙薄菲輕
擬讚落詮　是義不應
如握尺度　欲料太清
又似微蚋　欲比神鵬
殊弗量力　止益物憎
念此慚汗　厚顏敢矜
庶幾燭我　刳心之誠
我願與彼　法界情塵
悔始弗了　以故湮淪
質狀影象　烟霧風雲
於中妄想　謗正法輪
致乎億劫　備茹酸辛
猶挾餘愆　疾應千身
顛倒識解　讟亂正真
願以讚功　滌此誹因
我與勞生　心鏡絕昏
有若秋蟾　清光無垠
彼沙界中　諸謗法人
尚由斯殃　囚無間門
以我此善　拔諸幽魂
使洗重垢　復乎真源
六道諸難　萬彙醜緣
曠劫未止　如注急泉
迅射奔激　驚鳴潺湲
何日長歸　清明性天
以我此善　蕩斯巨愆
空九界域　永旋于元
願我此身　脫大宿冤
滅至不臧　違盟禁篇
藉茲稱揚　頓皆豁然
濟物絕畔　洞法至囦
二嚴咸具　萬行悉圓
動有所思　如志大全
重業弗縈　惡疾弗纏
百齡有則　五清長旋
同彼蠕飛　嬉遊妙蓮
事無對光　諸苦永蠲
稽首三寶　威神匪邊
衞我與彼　遂斯微言
高窮可墜　崇嶽可遷
顧此厥素　殊無易平

炎宋歲次庚戌仲秋望日，沙門元通謹題

般若敬遵禪師自述真贊
真兮寥廓　郢人圖艧
嶽聳雲空　澄潭月躍

甯波府觀堂寶瓔和尚洋拾二元
杭州府七寶寺一願和尚洋拾元
悟性和尚　德昌和尚　普映法師　能標和尚　成培和尚　功勤法師　成妙法師　今棠法師　已上各助洋三元
靈智法師　宣明法師　寶林法師　志海法師　性智法師　源宗法師　王信願居士　梅性悟居士　方英慧居士　翁松筠居士　孫曉容居士　朱啟恆居士　景星居士　已上各助洋一元

光緒二十年荷月佛隴勤息敏曦謹募

天台山方外卷第二十五終

天台山方外志卷第二十六

文章考

[賦]

晉

孫興公：天台山賦并序
天台山者，蓋山嶽之神秀也。涉海則有方丈、蓬萊，登陸則有四明、天台，皆玄聖之所遊化，靈仙之所窟宅。夫其峻極之狀，嘉祥之美，窮山海之環富，盡人神之壯麗矣！所以不列於五嶽，闕載於常典者，豈不以所立冥奧，其路幽迴？或倒景於重溟，或匿峯於千嶺。始經魑魅之塗，卒踐無人之境，舉世罕能登涉，王者莫由禋祀，故事絕於當篇，名標於奇紀。然圖像之興，豈虛也哉？非夫遺世翫道、絕粒茹芝者，烏能輕舉而宅之？非夫遠寄冥搜、篤信通神者，何肯遙想而存之？余所以馳神運思、晝詠宵興，俛仰之間，若已再升者也。方解纓絡，永託茲嶺，不任吟想之至，聊奮藻以散懷。
太虛遼廓而無閡　運自然之妙有
融而為川瀆　結而為山阜
嗟台嶽之所奇挺　實神明之所扶持
陰牛宿以曜峯　託靈越以正基
繪根彌於華岱　直指高於九疑
應配天於唐典　齊峻極於周詩
邈彼絕域　幽邃窈窕
近智者以守見而不知　仁者以路絕而莫曉
哂夏蟲之疑冰　整輕翮而思矯
理無隱而不彰　啟二奇以示兆
赤城霞起以建標　瀑布飛流以界道
覩靈驗而逐徂　忽乎吾之將行
仍羽人於丹丘　尋不死之福庭
苟台嶺之可攀　亦何羡於層城
釋域中之常戀　暢超然之高情
被毛褐之森森　振金策之鈴鈴
披荒榛之蒙蘢　陟峭崿之崢嶸
濟楢溪而直進　落五界而迅征
跨穹隆之懸磴　臨萬丈之絕冥
踐莓苔之滑石　搏壁立之翠屏
攬樛木之長蘿　援葛藟之飛莖
雖一冒於垂堂　乃永存乎長生
必契誠於幽昧　履重險而逾平
既克隮於九折　路威夷而修通
恣心目之寥朗　任緩步之從容
藉萋萋之纖草　蔭落落之長松
覿翔鸞之裔裔　聽鳴鳳之嗈嗈
過靈溪而一濯　疏煩想於心胸
蕩遺塵於旋流　發五蓋之遊蒙
追羲農之絕軌　躡二老之玄蹤
陟降言宿　迄于仙都
雙闕雲竦以夾路　瓊臺中天而懸居
朱闕玲瓏於林間　玉堂陰映於高隅
彤雲斐亹以翼櫺　皦日炯晃於綺疏
八桂森挺以凌霜　五芝含秀而晨敷
惠風佇芳於陽林　醴泉湧溜於陰渠
建木滅景於千尋　琪樹璀璨而垂珠
王喬控鶴以沖天　隱真飛錫以躡虛
騁神變之揮霍　忽出有而入無
於是遊覽既周　體靜心閑
害馬已去　世事都捐
投刃皆虛　目牛無全
凝思幽巖　朗詠長川
爾乃羲和亭午　遊氣高褰
法皷琅以振響　眾香馥以暢煙
肆覲天宗　爰集通仙
挹以玄玉之骨　潄以華池之泉
散以象外之說　暢以無生之篇
悟遣有之不盡　覺涉無之有間
泯色空以食跡　忽即有而得玄
釋二名之同出　消一無於三幡
恣語樂以終日　等寂默於不言
渾萬象以冥觀　兀同體於自然

白玉蟾：天台山賦
天台之山　神仙景象
周迴八百餘里　高聳萬八千丈
實金庭之洞天　乃玉京之福壤
霓裳羽節之隱顯有無　天簫雲璈之清虛璙喨
赤烏吳王之修崇　景雲睿宗之興創
琳宮蕊殿而壯麗千載　煙嶠松崖而塊奇萬丈
雲隨羽客　在瓊臺雙闕之間
鶴唳芝田　正桐柏靈墟之上
丹元真人之身居赤城　左極仙翁而坐斷翠屏
眾妙臺空而曠古陳迹　法輪院莊而何年授經
藤蘿蔦蔓而夜月照白　蒿莾荊蓁而曉煙鎖青
勢吞吳越而峻極紫霄　基彼柳史君之什
地接蓬萊而臨滄海　形於韓釋本之銘
千丈瀑布而上跨石橋　萬頃雲花而橫書佛隴
三井龍蟠而水潄石吼　九峯虎嘯而風生樹壅
紫檜封丹兮老幹不死　碧泉潄玉兮飛流自湧
玄璵蒼武之怪石天成　黃精白朮之靈苗仙種
刳苔剔莓而尋訪真跡　斬竹縛茅而逃其俗冗
昭慶院法輪院　雲間之雞犬相聞
元明宮洞天宮　煙鎖之樓臺爭聳
知天開地闢之久矣　信神刓鬼劃之奇哉
萬頃碧琉璃之水　千層青翡翠之崖
風響笙響　而子晉何在
花香水香　而劉郎不回
月洞風林之野鶴夜唳　雲溪月隴之山猨曉哀
幽鳥一聲兮花落青澗　飛螢數點兮露濕丹臺
丹霞飛華頂之峯　援天峻極
紫霧銷方瀛之路　峭壁崔嵬
椿庭檜殿之金磬敲風　竹院松齋之玉琴弄月
翠檻丹楹兮山粢藻棁　碧眼蒼髯兮星冠羽褐
丹爐灰冷而久兮不火　仙蛻壇高而知誰換骨
金漿玉醴兮泉冽石髓　瓊樹琪林兮花開春雪
鄰峯古寺之或顯靈異　古德聖僧之相傳衣鉢
寒山拾得　興國清之伽藍
智顗普明起　定光之法窟
釋子耘藥　仙翁種茶
春紉素蘭而秋摘黃菊　曉吸玄露而暮餐赤霞
倚松長嘯而落月悲鶴　探芝歸來而斜陽噪鵶
唐有甘泉而坐此翠石　漢其高察而隱于白沙
馮雲翼於岑頭　種玉蓮而結子
徐默希於巖頂　栽鐵樹以開花
文章不療山水癖　身心每被溪山縛
躡芒屩而杖蒼柯　披麻簑而載青篛
攜黃癡而歸沖寒之庵　吟洞章而登凌虛之閣
野鳥鳴嚶嚶　山花開灼灼
玉霄峰上水嗚咽　華頂峯前雲寂寞
煙駕浮空天渺渺　空翠舞蕭韶雲駢
入洞風冷冷　洞門無鎖鑰
登翠微而望香林　陟紫霄而顧玉泉
仙花靈草而蒼翠無邊　千巖萬壑而森羅目前
吟李白天台之詩　賡張籍天台之篇
塵襟俗垢俱洗盡　兩袂飄飄身欲仙
我欲駕青龍而呼白鶴　乘風飛去　瀛洲之外　方丈之巔

覺如：赤城賦
寄乾坤以成象　設名形以開圖
萬不同而各異　齊一化而均夫
天台之峯　一卷之多
胡為赤城　拔然非他
跋陟崔嵬　廷廷乎橫崗曲阿
眺睨峻截　落落乎綴斗懸河
寬兮綽兮　襟雲帶溪
盤兮漫兮　飛虹舞霓
木與石而爭砌　花與鳥而交迷
其壯也麗冰霜以如炎　其雄也戴星日而長輝
羣龍蟄而勢不撓　百獸作而形莫威
越菖蒲以來人　祖蕭韶以紹基
蟒虎既遠　仙靈亦嗤
錫井成而韭萃　鐵筆化而文糜
捫蘿躡蘚　割草分岐
霞或飛而天自定　佛可臥而僧固宜
今視昔為奚若　心與境咸自如
研幻儀於水月　廸朗鑑於塵虛
載行載止　載笑載欣
徘徊萬象之中　獨露一真之外
奚分刀頭取火　澗底疏芹
寄蒲團於井石　據蒺黎以成勛
安危不知　榮辱未分
星兮日兮　上天開廓
雲兮雨兮　下界雷奔
經春御臘　即寒就溫
一衲翩翩而寄適　三生寂寂以無由
赤城之人　歸休歸休

餘姚縣龍泉寺功順師太助洋二十四元
甯海縣信女：葛周氏同桂助洋二十四元
葛謝氏同蘭助洋一十二元

光緒二十年荷月佛隴日種敏曦謹募

天台山方外志卷第二十六終

天台山方外志卷第二十七
天台山幽溪沙門　傳燈　撰

文章考

[詩]

天台山

梁

李巨仁：豋天台篇
台山稱地鎮　千仞上凌霄
雲開金闕逈　霧暗石梁遙
翠微橫鳥道　珠澗入星橋
風急清溪晚　霞起赤城朝
寓目幽棲地　駕言逸綺季
避世桃源士　忘情漆園吏
抽簪傲九辟　脫屣輕千駟
沈冥負俗心　蕭灑凌雲意
蒼蒼聳極天　伏眺盡山川
疊峯如積浪　分崖若斷煙
淺深聞過渡　輕重聽飛泉
採藥逢三島　尋真值九仙
藏書凡幾代　看博已經年
逝將追羽客　千載一來旋

唐

許渾：思天台山
赤城雲雪深　山客負歸心
昨夜西齋宿　月明琪樹林

早發天台
來往天台天姥間　欲求真訣駐衰顏
星河半落巖前寺　雲霧初開嶺上關
丹壑樹多風浩浩　碧溪苔淺水潺潺
可知劉阮逢人處　行盡深山又是山

劉禹錫：憶天台山
常記遊靈境　道人情不低
巖房容偃息　天路許相擕
霞散曙峯外　虹生涼瀑西
何當謝塵役　重去聽猨啼

孟浩然：舟中曉望台山
掛席東南望　青山水國遙
舳艣爭利涉　來往任風潮
問我今何適　天台訪石橋
坐看霞色曉　疑是赤城標

尋天台山
吾愛太一子　餐霞臥赤城
欲尋華頂去　不憚惡溪名
歇馬憑雲宿　揚帆截海行
高高翠微裏　遙見石梁橫

方干：入天台山
路入天台氣象清　垂鞭樹石罅中行
霧昏不見西陵岸　風急先聞瀑布聲

貫休：春日行天台山
重重太古色　濛濛花雨時
好峯行不盡　流水語相隨
黑壤生紅朮　黃猨引白兒
因思石橋路　曾與道人期

徐凝：天台獨夜
銀地秋月色　石梁夜溪聲
誰知屐齒盡　為破蒼苔行

李郢：重遊天台
南國天台山水奇　石橋危險古來知
龍潭直下一百丈　誰見生公獨坐時

張佑：遊天台
崔嵬海西鎮　靈跡傳萬古
羣峯日來朝　纍纍孫侍祖
三茅即拳石　二室猶塊土
旁洞窟神仙　中巖宅龍虎
名從乾取象　位與坤作輔
鸞鶴自相羣　前人空若瞽
巉巖到秋碧　媧女徒巧補
視聽出塵埃　處高心漸苦
纔登招手石　肘底笑天姥
仰看華蓋尖　赤日雲上午
奔雷撼深谷　下見山腳雨
回首望四明　矗矗若城堵
昏晨邈千態　恐動非自主
控鵠大夢中　坐覺身詡詡
東溟子時月　卻孕元化母
彭蠡不盈盃　浙江微辨縷
石梁屹橫架　萬仞千壁竪
卻瞰赤城嶺　勢來如刃弩
盤松國清道　九里天莫覩
窮崇上巑三　㟮屼傍聳五
空崖絕凡路　癡立麋與麈
邈峻極天門　覷海窮地戶
金庭路非遠　徒步欲將舉
身樂道家流　敦儒者一矩
行尋白雲叟　禮象登峻宇
傑窟了杉柟　仙壇半榛莽
懸崖與飛瀑　險噴難足俯
海眼三井通　羽門雙闕柱
瓊臺下昏側　手足前採乳
但造不死鄉　前勞何足數

司馬承禎：山居洗心
不踐名利道　始覺塵土腥
不味稻梁食　始覺神骨清
羅浮奔走外　日月無晦明
山瘦松亦勁　鶴老飛更輕
逍遙此中客　翠髮皆長青
草木多古色　鷄犬無新聲
若有出俗志　不貪英雄名
傲然脫冠綬　改換人間情
去矣丹霄上　向曉雲冥冥

宋

姚寬：天台夜雨
瘴海遠拈天　山城入暝煙
春潮生蛤暈　夜雨長蝸涎
燈几花時落　風簾客未眠
平生懷此地　今夕意茫然

高似孫：天台渡
一江夾清渾　回首青村注
餘雲拖薄潤　遠靄霏輕素
船輕順流下　石狹奔湍怒
蒼陰布仙跡　野芳生幽趣
山色各有舊　春情宛如訢
徘佪良自得　泱漭又將暮
遐瞻金碧庭　可入丹泉路
今夜宿桃源　切莫匆匆去

趙湘：天台思古
遊人行盡天台路　仙家杳杳如何處
惟有山前一派溪　落花依舊留春暮

左緯：天台道中
亂山深處是仙家　海變桑田日未斜
為有慈親倚門望　卻愁溪上見桃花

洪适：天台道中
灘聲因雨急　山勢向雲斜
橘綠誰能畫　楓丹近似花
春鋤懷淺水　郭索上寒沙
漸聽鳴梭近　林中三數家

曾幾：初至天台
疇昔所欣慕　天台冠坤靈
興公妙摹寫　粲若披圖經
自憐纓世網　仰愧徒冥冥
夙契諒非淺　半生吏金庭
成此一段奇　得按東吳行
又分臨海竹　想像山圍屏
稍稍向鈴閣　行行即禪扃
一丘與一壑　所見皆所聆
石梁臥劒戟　布水驅雷霆
五百大開士　神光閟林坰
於我定不薄　是事初無形
寒巖三隱者　在眼誰能青
庶幾閭丘守　胸次明渭涇
向來耳聞耳　鬥訟終朝聽
淨洗塵俗狀　數上參雲亭

樓鑰：天台道中口占
路上人家短竹籬　繅蠶刈麥自熙熙
可憐日對千尋瀑　不解閒吟半字詩

夏竦：天台道中
驅馬天台路　悠悠漸向晨
雲開忽見寺　山盡偶逢人
細雨疎篁長　微煙古木春
行行逢驛道　落吹起輕塵

王十朋：望天台山
神仙境界無戰爭　奚用漆此嵬嵬城
吾聞秦皇昔多欲　富貴已極貪長生
蓬萊方丈欲親到　車轍馬跡無時停
萬騎南巡適吳越　天台咫尺行將登
仙山不容俗眼見　天為設險藏神靈
山中採藥使未返　鮑魚已向沙丘腥
秦為防胡築紫塞　連年不恤生靈害
天亦防秦甚防胡　赤城高峙煙霞外
神仙要非求可得　祖龍可笑徒勞力
當時劉阮本無心　花笑水迎山自闢
我向丹丘數往來　羣仙杖錫未容陪
揮毫欲續興公賦　愧非擲地金聲才
極山蒼蒼千萬丈　世無仙骨那能上
須待內外兩丹成　駕鶴驂鸞如指掌

過天台
目逆神仙路　丹城未暇躋
雪深封佛隴　雲暗鎖桃溪
流水無還有　亂山高復低
欲尋劉阮洞　歸路恐成迷

陳知柔：遊天台山
煙蘿穿幾重　紫車倦驅駕
忽聞鐘磬音　山腰得僧舍
主僧聞我來　曳杖出相迓
揖我入虛堂　重臨欠臺榭
老屋數椽餘　風物自間暇
古木出雲杪　遙岑來竹鏬
下臨一泓水　涵光冷相射
但能了此生　未處慚大廈
我本山中人　偶失學圃稼
為爾聊復留　同僧且過夏
得丹家可浮　遇竹宅便借
是處皆南山　何必東籬下
悠悠去忘歸　甯懼長官罵
松月可留客　徘徊度清夜
明朝過桃源　溪翁莫相詫

劉宰：天台道中
花重朝霏散　鳥啼春意深
風光自流轉　行役負登臨
澗水流晴綠　山雲掩夕曛
病容兼白鬢　漂泊此時心

又：天台道中
蒼翠真疑接上台　輕風八月覺寒來
東溟直下千尋壑　北斗平臨數仞臺
吳越微茫迷遠望　古今俯仰起深哀
桃花石洞依然在　不覩仙鬟跨鶴回

王廷表：遊天台山
尋常愛看山　勝奇常不足
今日萬山中　不覺駭心目
清興良在兹　何以步芳躅
把酒酬山靈　抱琴共來宿

汪藻：天台道中
渺渺孤程逐雁飛　茫茫平野見人稀
水紋縈石作蟲篆　麥隴掛峯如衲衣
日月尚留滄海照　山川益護翠華歸
春風自滿江南岸　不管人間萬事非

陳剛中：天台懷古
台岳名高海上山　尋幽不憚遠躋攀
上方鐘皷煙霞裡　仙境樓臺霄漢間
巖石有泉流玉液　石橋無路覓金丹
劉郎已去經千載　洞口無人再啟關

明

虞謙：用韻
赤城自古號名山　萬丈華峯尚可攀
雲逆雨來歸洞口　水流花出到人間
天風聲和瓊臺鶴　夜月光生石鼎丹
我欲垂雲朝帝闕　便應從此步天關

丘嵩：天台山
高山拔起青天外　玉削芙蓉隱蒼翠
飛泉迸出雙滙張　萬斛明珠向空墜
我來正值炎暑殘　翛翛兩袂天風寒
笑歌響振林木表　劍氣高壓煙雲端
平生足跡遍天下　覽秀探奇靡遑暇
荊楊吳蜀及梁秦　到處江山美如畫
天台山水特瓌奇　夙昔嘗聞今見之
瓊臺雙闕擁桐柏　天封華頂如蛾眉
石梁橫空不盈咫　萬丈深潭清見底
遊人欲度先跉𨂲　潭底蛟龍恐驚起
應真五百何年來　但見雲氣凝樓臺
翻然拂袖下山去　瓊花琪草滿歸路
山中幽人不可招　手弄玉簫倚瓊樹
歸來頓覺襟懷寬　俯視塵土何漫漫
重遊定擬是何日　謾題詩句留巖巒

謝鐸：賦天台山
天台山　高不極
山中去天不咫尺　台星下射扶桑赤
羽旗颯爽招不得　至今傳者神仙宅
君不見　周當盛時出甫申　峻極者岳能降神
天台山　高不極
作鎮東南比天脊　屹立乾坤自開闢

胡纘宗：天台懷古
懸厓掛石梁　縹緲隔仙子
不見採藥人　桃花自流水

鄭毅：天台道中
石磴崚嶒雨欲昬　隔林啼鳥暗消魂
橫溪斷岸疑無路　翠竹蒼松更有村
遙向空中看瀑布　不知何處是仙源
芒鞋謝卻風塵路　問水尋花扣洞門

蕭一中：遊天台
我聞天台勝　乃在廿載前
寤寐思弗得　懷念心悄然
今茲獲登眺　真若凌雲煙
開襟袖六合　流睇俯八埏
諸峯逈羅立　層崖峭森巖
瑤花發榮滋　琪樹交爭妍
行行望石梁　岐路阻且長
石梁不可度　捫蘿躡其傍
仰觀瀑布泉　恍若銀漢涓
情境意俱適　翛然恣遠騫
顧予眇然躬　卒歲風塵中
東城復南陌　飄飄揚飛蓬
無能作翔鳳　徒爾羡冥鴻

黃約：過天台
杖策天台路　松杉萬壑陰
仙人不可見　花落正春深

鄭善夫：天台雜詩二絕
一夜雨聲吹不斷　國清寺前溪水鳴
欲過天台拾瑤草　秋風無限石梁情

華頂數峯飛刺天　長風白日灑雲煙
鹿裘行探金明草　笑指洪崖星漢邊

王廷幹：遊天台山
勝境標州北　名山紀浙東
天高疑可即　地險諒難窮
宇宙誰開闢　林原此鬱蔥
龍潭新跡在　仙掌舊臺空
香草縈千狀　奇花積萬叢
深巖巢翡翠　流水灌梧桐
鳳宇瓊階綠　雲橋寶樹紅
玲瓏珠閣麗　峻絕石梁雄
滄海還觀日　赤城如貫虹
朱明未暇侯　白露已含風
尋賞國清寺　問玄桐柏宮
天涯聞夜鶴　海日悵秋鴻
靈異荷神護　登臨感化功
理人懷謝守　載筆愧孫公
永夏情方盛　夕陽興未終
芳辰忘辱累　佳氣逸崆峒
何日丹丘住　修真步葛洪

黃孔昭：憇天台山寺
偶憇招提境　行穿松柏林
鐘聲出樹遠　塔影到池深
掃葉分僧石　聽猿坐竹陰
回頭無限意　索寞向誰吟

王畿：再遊天台二首
雨裏雲霞濕不飛　碧桃零落洞門稀
劉郎已去無消息　應有王喬採藥歸

曾跨飛虹瞰泬寥　重來孤興未全消
寥天落木千峯淨　塵世無勞夢鐵橋

孔天胤：天台路留眺
孰謂天路遙　而吾踐斯境
楢溪始直進　丹橋寢凌騁
璇玉表殊流　雲霞絢層嶺
登頓躡仙蹤　河流鑑塵影
複徑來轉幽　連巖去彌永
石翠琰桐精　潭華鑠金影
鶴笙時彷彿　琪樹乍森冷
飯麻人莫從　茹芝懷徒耿
福庭倘果留　羽化在俄頃

周志偉：同葉海峯遊天台山水
日出天台生紫煙　飄飄仙子到何年
風波不作滄洲夢　歲月翻耽華頂眠
石室豈緣丞相去　花源莫信玉人憐
山中瑤草倘能拾　海上閭丘漫惜傳

王士性：惡溪道上聽猿聲
惡溪不可涉　流水亦何心
石觸雲根出　灘回蜃窟深

記名提鎮江甯城守協鎮．署兩江督中協鎮．統領督標親軍全軍劉華軒喜助洋二十元

天台山方外卷第二十七終

天台山方外志卷第二十八

[文章考]

[詩]

國清寺

唐

皮日休
十里松門國清路　飯猿石上菩提樹
怪來烟雨落晴天　元是海風吹瀑布

陸龜蒙
峯帶樓臺天外立　明河色近罘罳濕
松間石上定僧寒　夜半楢溪水聲急

宋

夏竦
穿松渡雙澗　宮殿五峯圍
小院分寒水　虛樓半落暉
葉從金地下　雲向玉京飛
欲問西來意　誰傳智者衣

洪适
紺殿今方盛　明知國已清
萬松九里影　雙澗四時聲
杖策將窮覽　巾車不計程
登山堂更好　人去曉𤠔驚

趙湘
物外千年寺　人間四絕名
兩廊諸嶽色　九里亂松聲
海氣標僧院　秋鐘徹縣城
夜來疎磬斷　月影遍樓清

史蘊
十里松關路　門開對洞天
山神曾獻地　海眾此安禪
鐘磬開巖谷　樓臺跨石泉
高峯智者塔　長與赤城連

高似孫
崖腰溜清水　素光遙玉宇
其陰秀碧海　有石如砥柱
深知老龍都　直入蓬萊府
仙雲蕩良潤　積雪明深暑
陰陽幻若茲　呼吸多成雨
孤花棲暗芳　瘦木干雲古
娟娟綠蟾蜍　曾識廣寒女
深疑珠宮物　內敬不敢侮
山僧借一茶　自研仍自煑
相從有覺意　兩悟無凡語
欲分蘚花屏　稍蓋松風廡
銅缾取明月　洗此文字苦

楊傑：三賢堂

豐干
從來清淨土　鼎足聖賢聚
騎虎歸故鄉　世人猶未悟

寒山
家住天台寺　雲巖萬丈潭
本來人不識　饒舌是豐干

拾得
拾得元無姓　山前拾得來
常擕一獘箒　不是掃塵埃

明

僧懷讓
遠向天台訪五峯　短筇扶入翠重重
溪風滿寺散花雨　秋色一簾橫古松
童子倚門長喚鶴　老禪談法解降龍
嬉遊何日更相遇　雲逐水流無定蹤

鄭善夫
咄咄長廊下　唱歌誰與聞
世人皆夢寐　之子獨風雲
土淨菩提路　天垂星斗文
猶存頂神咒　至語未曾分

僧本庵
錫杖挑雲下翠微　深深禪榻鎖鈄暉
石鋪月色水流出　山隔鳥聲風送歸
縷縷篆烟騰石鼎　霏霏嵐翠濕人衣
六塵頓覺無根蒂　長嘯一聲驚鶴飛

僧明統
綘色繽紛塵海隔　支提千尺頂中天
隋唐人去遺碑在　寒拾臺荒蔓草連
密樹𨄥通紅日下　飛泉上有白龍眠
緬懷一行當年事　雙澗何曾見逆泉

僧德榮
竹院深深近翠微　短簾時墜掩斜暉
香殘瓦晣僧初定　月上松巢鶴未歸
落澗祇為煎茗水　飛雲難作坐禪衣
客遊正值春將半　風落桃花片片飛

魯穆：陪梁參憲遊國清
雅節寄士林　流光饒宛轉
歸來無幾何　又復經飲餞
邂逅會同襟　按部車䡲䡲
攬轡自多暇　風度肅宏遠
約我以遊娛　豋臨歷陵緬
谿夾萬松陰　森布密平坂
雙澗瀉鳴琴　五峯奪層巘
寒山有遺蹤　茫茫誰能辨
定僧談玄微　官客相繾綣
仰止思靡馳　習險情還展
棲志託幽深　濯纓俯清淺
金素澄紺園　光風蕩蘭畹
良覿欣晏如　妙契覺原闡
飄然物外趣　緩步歸慮欬
逍遙極良辰　煩襟足取遣
願續興公篇　騁辭愧連蹇

范理：偕杜內翰遊國清
飄颷隨薄宦　茲遊久已疎
纔從松徑入　便覺心境舒
稍稍即幽祕　荒宇凌空墟
五峯森羅列　晴嵐滴襟裾
寒泉落幽澗　左右相縈紆
雞犬復寥寥　麋鹿馴庭除
翛然人世外　不覺輕名譽
況偕金閨彥　清論飛瓊琚
許身既王事　瞻眺徒躊躕
相期在歲晏　卜築來此居

盧濬（三首）
五峯聯兩澗　萬古此奇山
自笑風塵客　偷來半日閒

昨醉山頭酒　今登門外山
鳥從黃葉度　人共白雲閒

落照催歸鳥　寒松伴舊山
青雲南北路　誰似老僧閒

洪珠：宿國清寺
看山隨所適　蒼嶺又天台
渴飲湫中水　饑餐石上苔
寺幽嫌俗客　僧老共清懷
莫問寒山事　恐知刺史來

蔡潮
橋橫雙澗寺門開　爭得時時仗策來
高塔倚雲標佛國　好花迎客上仙臺
香燈影裏人烟靜　鐘磬聲中歲月催
最喜山僧無俗事　雨天移竹傍樓栽

鄭善夫：同夏赤城遊國清
侵曉布袍沿澗入　黃蒿古殿雨濛濛
頓能自拄蒼王杖　便擬分眠紫極宮
二子空筌霾草色　五峯芳樹散雲容
春來病骨一杯足　未植蓮華烟雨中

陳堯
躡屐來尋物外蹤　桃源還許謫仙逢
鶯聲晝合藤蘿路　雲氣晴飛鸛鶴峯
一水故縈丹洞日　千花偏照玉人容
石梁橋畔乘風去　知上瓊臺第幾重

陳繼疇：暮投國清
度嶺日半暝　夕嵐起遙岑
循澗窮磴危　窈窕復崎𡼲
五峯秀堪把　雙流抱前襟
廓落境界寬　紛羅萬象森
雁堂煥崇搆　窣堵表叢林
緬懷寒拾踪　歷歷尚可尋
智師卓錫處　寒泉但蹄涔
耆宿代有人　高風良足欽
我本巢許徒　入山恐不深
所以秉燭遊　不辭風露侵
寺成國乃清　吾以清吾心

王立程：國清錫杖泉
雲深紺殿鎖天台　飛錫何年去不迴
古樹無枝欹白石　殘碑有字臥蒼苔
龍池噴玉僧誰在　鳥道捫蘿客自來
莫訝禪宮半關鎖　曇花猶傍翠微開

赤城

唐

許渾：題赤城中巖寺
蒼蒼松檜陰　曉日露西岑
素壁秋燈暗　紅爐夜火深
廚開山鼠散　鐘盡隴𤠔吟
行役方如此　逢師懶話心

宋

僧蘊常
杖黎扶我過橋東　便覺晴嵐翠掃空
紫府百年藏玉簡　丹崖千丈挹仙風
釋籤書到新羅國　臥佛巖連舊梵宮
稽首尊師悲願在　我甯辛苦守詩窮

夏竦
丹壁排空叠彩虹　上真應此駐靈蹤
煙沈曉日明孤頂　雲破餘霞出半峯
巖下法師曾伏虎　洞中天子屢投龍
他年翠蓋東巡狩　玉牒終須受大封

余爽：玉京洞
羽駕歸來洞已扄　洞門深鎖讀殘經
瓊臺一覺仙都夢　不是松根長茯苓

東臨滄海晏羣仙　誤入桃源小洞天
一局殘棋消幾刻　老龍鱗甲已蒼然

半山松柏散天聲　芝蓋當年憇赤城
我是上皇芸閣吏　玉京應有舊題名

洪适
颷輪曾此宅靈仙　洞府今稱第六天
親往不辭蘿蔓險　回看雲物起瓊田

蘇軾：贈杜介遊赤城
我夢遊天台　橫空石橋小
松風吹茵露　翠濕香嫋嫋
應真見飛錫　絕澗過雲鳥
舉意欲從之　翛然已松杪
微言燦珠玉　未說意先了
覺來如墮空　耿耿窗戶曉
羣生陷迷網　獨達從古少
杜叟子何人　長歗萬物表
妻子空四壁　振策念輕矯
遂為赤城遊　飛步陵縹緲
問禪不歸舍　屢為瓠壼繞
何人識此志　佛眼自照燎
我夢君見之　卓爾非魔嬈
仙葩發茗碗　煎刻分葵蓼
從今更不出　閉戶閑腰褭
時從佛頂巖　馳下雙蓮沼

元

楊維楨：玉京山
上界繇來足府官　玉京移得在人閒
赤城飛動霞當戶　銀漢下垂星滿壇
響石忽聞人語答　鳳笙時逐鶴聲還
宰官喜在神仙窋　何必更尋勾漏丹

明

左贊
夙愛赤城好　遊觀忘路賒
石屏留野燒　雉蝶起朝霞
想近臙脂嶺　疑藏勾漏砂
月明丹鳳下　啣落綘桃花

范理
軒冕信覊人　佳遊久未展
偶歸事冥搜　猛欲窮崖巘
紺宇雲尚封　苔階未經踐
山路染衣裾　澗水清且淺
緇侶忻相延　經聲聞更遠
超然志慮空　塵念無煩遣
赤日已西移　忘卻行騎轉

賈恆：赤城僧房
一龕佛像一函經　滿屋間雲不見僧
我入雲迎出雲送　可無題作訪雲亭

王立程：自國清金地嶺度幽溪
聽水穿雲路不同　泠然雙翮馭秋風
山腰出寺松杉密　地肺藏碑雨露通
金鷟影翻青鏡外　玉蜺寒浴翠濤中
平分僧榻留空色　落盡天花幾樹紅

佛隴諸寺

宋

葉清臣：遊大慈寺
佛隴光沈茂草平　樹林猶作誦經聲
一心三觀休分別　秋靜山高海月明

王十朋
嵬嶺迢迢入翠微　梵宮佛殿鎖烟霏
斷碑古寺曾經眼　剛笑陳隋事已非

蘇澥：禮智者塔
身去寥寥無朕跡　此時誰會真消息
黃金靈骨今尚存　指示世人人不識

洪适：遊大慈寺佛隴
振策快秋晴　伽藍倚翠屏
看雲不留瞬　對景已忘形
銀地聲千載　虹橋拱百靈
至今鐘磬響　如講淨名經

明

潘瑊：石橋路
曉起登銀地　騎驢上半天
只愁梅子雨　幾日坐青蓮

夏鍭：國清至高明
深山小路　腳帶鳴泉
澗收磴起　雲斷石懸
碧落過輿　地底炊煙
險中集勝　理或補偏
計程量晷　眺下青蓮

陳宏：高明寺
高明宮殿鎖烟霞　水繞山迴自一家
石甃有泉流玉液　瓊臺無路覓丹砂
黃𤠔夜嘯千村月　白鹿春眠一洞花
最喜道人能愛客　幾回留我飯胡麻

葉良佩：遊天封寺
聞說天封金榜懸　休輿隨意弄雲烟
吟悰坐愛盤陀石　酒渴行窺卓錫泉
法鼓半空華頂近　曇花滿地石橋連
老僧相送雙溪道　我有柴桑舊日緣

龐櫟
春日上天封　崖花照眼紅
路盤深谷裏　寺隱萬山中
雲外開重嶂　橋頭蔭古松
我來新雨霽　溪上夕陽春

華頂

唐

賈島
遠夢歸華頂　扁舟背岳陽
寒蔬留淨食　夜浪動禪牀
雁過孤峯曉　猨啼一樹霜
此身無別念　餘習在文章

僧靈徹
天台眾峯外　華頂當其空
有時半不見　崖嵬在雲中

李紳
欲向仙峯煉九丹　獨瞻華頂禮仙壇
石標琪樹凌空碧　水掛銀河曠月寒
天外鶴聲隨綘節　洞中雲氣隱琅玕
浮生未有從師地　空誦玄經想羽翰

皮日休：華頂杖
金凌仙樹杖　道客自擕持
探洞求丹栗　挑雲覓白芝
量泉將濯足　闌鶴且支頤
以此將為贈　唯君盡得知

陸龜蒙：華頂杖
萬古陰崖雪　靈根不為枯
瘦於霜鶴脛　奇是墨龍鬚
柱訪玄談客　特看潑畫圖
湖雲如有路　兼可到仙都

明

范理
台嶽信奇挺　絕頂復在茲
眼看東滄溟　手攀南尼箕
赤城採丹霞　玉筍橫翠眉
迢迢鯨音來　拂拂香飈吹
憇翫惜深逈　沿流濯漣漪
鶴馭相翩翩　松蘿亦參差
風物多異態　長生固其宜
清爽了在目　浩浩興遐思
已參籓方寄　難忘國士知
去去畢世用　重與浮丘期

周應顯
華頂崖嵬峻石梯　遊人不倦此登躋
高參霄漢三台近　勝壓東南五嶽低
池上浮屠空窣堵　雪中梵宇湧招提
病夫年老無能事　草座蒲團喜共棲

潘慎：用韻
倚笻攀磴若天登　此是名山第一層
幽澗墮林聲欲咽　高峯摩漢勢疑崩
仙翁煉藥空遺竈　老衲烹茶旋煮冰
五百應真何處去　斷碑無字鎖寒藤

賈詩
太白千載豪　神遊渺湖海
漠漠此中山　而有書堂在
礙斷綠蘿深　澗寂寒泉瀉
撫景一悲傷　彷彿瞻雲采

題王右軍墨池
墨池千古覆青冥　內史當年寫道經
換卻白鵞今不見　空遺寒碧照山亭

胡融：望海石
空藤拄苔磴　長笑凌秋風
天空白露下　碧落磨青銅
夜半見海日　發軔扶桑紅
黃支與流水　出沒白浪中
久跨坎井見　始知天壤空
招手喚海童　寄書蓬萊宮
我欲蹲此石　投竿慕任公
巨鰲倘可得　持厭江之東

鍊丹井
荒巔有野井　古意豁冥搜
蘇石已摧剝　雲蘿閟清幽
憶昔抱朴翁　煉液棲高丘
朝飲井中泉　暮灌井下流
丹成已蟬蛻　巖花幾春秋
但見虎豹蹄　印跡碧甃頭
舉瓢酌寒泉　一飲消百憂
日暮洞恍憁　攀桂聊淹留

黃經洞
平生山水癖　遐往心獨喜
採秀凌丹丘　忽遇白雲子
腰劍蒼龍污　野袂青霞起
邀我石洞行　共坐啗石髓
架有黃庭經　猶是東晉紙
粲若錐晝沙　其字大如指
只傳卻老術　長跪與進履
吾心在衛闕　焉得拾薪水

葛仙茶圃
絕巘匿精廬　蒼煙路孤逈
草秀仙翁園　春風發幽茗
野僧四五人　腦紺瞳子烱
擕㯛汲飛瀑　呼我烹石鼎
風濤瀉江灘　天籟起林嶺
七碗鏖郝源　一水鬥雙井
我雖冠履傳　心樂祗園靜
濯足臥禪扄　夢墮蒙山頂

葛仙宅
仙翁臥雲日　種松藥爐東
千載麟鬣古　突兀成老龍
蛻骨入霄漢　橫身飲長風
上有玄鶴巢　下有白蟻宮
先生昔羽化　雞犬盡凌空
如何刀圭妙　失此十八公

王宗沐：登華頂
入山未厭深　絕頂大華秋
飛足度清晝　一望下里收
羣峯兒女列　邑郭草樹稠
三界法胥際　灝氣長自浮
處身忌大高　視下得無愁
三十廁人世　海淨當一漚
朝華取力競　玄覽非所謀
雲鶴皷奇翼　鷃處枌榆投
洞戶寂不開　烟雲未能留
胡不跨長風　八極恣行遊

王士性：華頂太白堂觴別王承父，時朗陵劉孟玉在坐
天台十月行久絕　萬八峯頭早飛雪
寒江水落木葉波　煙樹山山互明滅
雪花忽散晴峯迴　滄海蓬萊掌上開
方平拄杖正絕倒　崑崙先生騎鶴來
來時正與劉郎值　雙娥洞口遙相伺
萬樹桃花迷舊機　祇今尋源不復記
崑崙有路通天台　石梁橋畔掃蒼苔
四山暝色收屐齒　雙澗鳴泉落酒杯
酒酣耳熱余欲起　笑指莾蒼胡乃爾
只有天台兩片雲
故起高齋傍大白　與雲分作石上客
深山麋鹿耐為羣　永夜星辰坐堪摘
君來約我住新秋　風雨長江苦滯留
十載神遊徒夢境　一朝勝覽足冥搜
我今辭君還去去　留此青山為君署
他年宰臥此山頭　山靈有約仍邀汝

王立程：陟華頂下桐柏仄徑
本末天垂苦霧濃　雨餘疎磬落孤峯
沿溪怪石奔狂象　倒壑腥風吼毒龍
藥竈自燒丹蘚剝　禪扉誰啟白雲封
憑虛已覺身如幻　濟勝何煩九節笻

楊鶴：同無盡燈法師登華頂觀日出
我從華頂行　腳踏千葉蓮
雞鳴初辯色　朗朗晨星懸
燈公呼我起　急往登山巔
日輪紫磨金　躍冶如荷錢
霞光捧烏足　步步升紫烟
青銅大圓鏡　火珠灼欲然
琉璃香水海　隱隱明東邊
兹山開宿霧　似有人天緣
菩提嶺底雲　一一咒羅綿
承我跏趺足　銀氣彌芝田
氤氳結不解　圓頂如蓋旋
霞標與瀑布　二奇猶戔戔
始知造物妙　怪手無雕鐫
有相若無相　非色非空焉
千峯間萬壑　導師口便便
是為錢塘郡　是為會稽偏
吳越辯疆域　江海相勾連
四明黑水洋　大士乘願船
龍湫雁宕勝　峰巒小于拳
帷有茲山境　窟宅多靈仙
九峯互隱見　八溪流潺湲
奇形與詭狀　巧盡難精妍
碑板無名字　冥搜盡香旃
聽之耳根淨　毛骨蛻若蟬
又如小兒相　見乳先流涎
足蹟雖未到　目牛已無全
茲行真勝賞　虛往獲實還
頂禮降魔塔　恍憁見古賢
借問靈山會　一去來何年
恐是同行師　貌改神仍傳
前夕說法華　示我實與權
捫蘿並附葛　處處窮林泉
聲聞小悟入　舌本漸硬堅
再看華頂雲　世界盡棄捐
三生了可證　塵網不足牽
從此便剃落　穩學天台禪

訪優曇習靜處
趺坐幾何年　紺髮日已長
高高華頂雲　孤絕不可上
天台成道時　魔來高一丈
刀兵水火難　萬鬼紛攘攘
須臾悲哭聲　化作骨肉像
大師寂不動　降伏盡稽顙
干今有此否　頗亦示惚恍
我來見草庵　心目忽開朗
了心何用多　容足亦以廣
海枯與石爛　坐斷無明網
身心定慧圓　照見琉璃象
君看嶺上雲　無心自來往
若沈復苦沒　有想若無想
但作如是觀　聖胎自長養
空山寂無人　出汝金磬響

陳繼疇：登華頂
覽勝高搴第一峯　振衣秋色掛崆峒
微茫疋練江光入　呼吸星辰帝座通
天籟作流鐘磬寂　海輪欲上曙霞紅
憑將一片降魔石　遣盡無明了色空

劉康社：華頂吟寄幽溪無盡法主
華頂峯高高幾許　半截山腰度風雨
上拂青霄望四明　下矚滄江通委羽
我欲擕枕眠風頭　胸中不掛世間愁
三年一覺命酒坐　醉呼李白為清謳
顧懽小兒木石偶　葛玄老子麏麋儔
才鬼頑仙無足取　劫灰不問人千秋
香谷巖前老和尚　肯借人間般若舟

石橋

唐

皇甫曾
石梁人不到　獨往更迢迢
乞食山家少　尋鐘野寺遙
松門風自掃　瀑布雪難消
秋夜聞清梵　餘音逐海潮

宋

羅適：題石橋栴檀像
傳得栴檀相甚奇　紺容光撤照須彌
橋頭尊者來瞻禮　應憶靈山聽法時

石梁
飛瀑斷巖路　天然石似梁
始知融結日　便作聖賢鄉
水靜魚龍樂　山靈草木香
茶花本餘事　留跡示諸方

陶穀
重重翠嶂聳雲端　玉殿金樓縹緲間
聖境不容凡俗到　故將飛瀑隔塵寰

洪适
懸磴跨幽崖　奔流潄深壑
宛然臥蒼龍　天巧謝深鑿
萬木斬前山　笙竽真籟作
長嘯斥猩猱　高巢布烏鵲
莓苔助危梁　下瞰膽欲落
橫前阻翠屏　峭立旁如削
於此判塵凡　咫尺遂綿邈
飛錫凌空虛　樓臺俯林薄
寶輝覿華鐙　金輪過神雀
二年佐銅虎　渠能解覊絡
來烹紫雲腴　寒甌散萉萼
奇事訂前聞　詩成謝層閣

陳知柔
巨石橫空豈偶然　萬雷奔壑有飛泉
好山雄壓三千界　幽處長栖五百仙
雲際桃臺深夜見　雨中鐘皷隔溪傳
我來不作聲聞想　聊試茶甌一味禪

賀允中
敢祈方廣現危梁　千古明燈共此光
聊試茶花便歸去　杖頭桃得晚風涼

石郊
行破白雲山幾重　僧牀接宿幸相容
泉聲到枕夜無寐　時聽隔林方廣鐘

太史章
澗底輕雷噴玉泉　石橋僧度是何年
靈峯陟隔人間世　真境潛分洞裏天
施食曾聞龍就掌　談禪應有虎當筵
道猷靈跡非無證　誰見湔腸掛木巔

魏宗
間入招提景　曇華積翠雲
晴光朝更合　嵐氣晚來分
梵語微茫韻　鐘聲杳靄聞
無山問禪法　坐對柏爐薰

夏竦
斷澗橫幽石　蒼苔古木陰
欹危接山腹　迢遞過雲心
峙壁旁千綆　飛流下萬尋
秦人若驅策　蓬島路非深

僧見公
金枝玉樹爛雲虹　五百僧伽化境通
變見有身分剎土　去來無跡住虛空
鹿啣花繞文殊座　龍戲珠迎海伯宮
曾見石橋行道處　白蓮香散吉祥風

葉清臣（二首）
覺雄示入滅　尊者俱受記
現彼聲聞身　護茲濁惡地
他方自感通　此處真靈祕
一路指橋西　誰明導師意

一徑涼飈響萬松　青霞紫霧祕爐峯
寒生別洞前溪雨　聲到諸天午夜鐘
仙境月高猶駕鶴　陰潭雲起舊降龍
出塵境界無多地　已上金庭第七重

王十朋（二首）
石橋未到已先知　入眼端如入夢時
僧喚我為嚴首座　前身曾寫石橋碑

路隔仙凡信已通　天公容我踏長虹
情知方廣神遊久　不在登臨杖屨中

賈似道
古竹修終日　僧房出翠微
瀑為煎茗水　雲作坐禪衣
尊者難相遇　遊人又獨歸
一猨橋外急　便是不忘機

王亞夫
天巧何年路　千峯亂入雲
瀑飛雙澗合　崖斷一橋分
樹色春猶凍　猨聲夜或聞
靈磫如可見　煮茗共爐薰

陳長卿
扶笻掇寒煙　經度羅漢嶺
扳援出藤蘿　石梯遶天頂
翼然忽見曇華亭　人言此是仙人境
五百應真今在不　圜光夜吐如龍湫
一聲金策振林杪　松月驚墮千山秋
忽然澎湃瀑聲急　石橋架壑蒼虹濕
我生矯健金骨輕　飛步直上峯頭立
兩三客子俱膽驚　下視縮瑟不敢行
絕憐老蛟織水底　鱗屋夜湧還頹傾
上有玉女泣清露　山靈麾呵常守護
紺宇杳何處　忽聞疎鐘聲
琪林珠樹輝相映　寶地交錯黃金繩
欲訪瞿曇談至道　回首目見慈雲遶

趙湘
白日巖峯峭　橫橋一徑微
多年無客到　向晚有雲歸
水碧苔生髮　天寒樹著衣
如何方廣寺　千古去人稀

趙清源
何處覓靈蹤　天台第一峯
雲深惟見寺　夜靜忽聞鐘
卓錫隨飛鶴　談玄起蟄龍
石橋如有約　跨月坐從容

僧訥齋
叠嶂層巒護石橋　橋西樓閣接神霄
有時龍見作雲雨　或聽梵音同海潮
翠木蒼藤分掩映　丹崖白壁聳岧嶤
我來登覽絕塵事　啼鳥一聲山路遙

高似孫
一石上負崑崙柱　一水西奔牛女渚
玉幹𤢆鱗萬古松　夜夜神光千帝宇
石滑苔危水一縷　四海長沾開闢雨
月落未落步行矩　兩足敲泉龍擺舞

宋之瑞（二首）
石梁橫亘不知春　閱盡憧憧幾許人
正使更無蒸餅碍　可能前路絕荊榛

應緣心在已心空　方廣那知只此中
金雀茗花時現滅　不妨遊戲小神通

元

鮮于樞：石橋留題
旁通日月上星辰　有路遙應接玉京
仙變未終人物換　秦鞭不到海波平
當時混沌知論鑿　他日崆峒強自名
枯樹重榮事尤異　欲從樵者問長生

明

魯昇
勝境依然在　人間歲月遙
誰知三十載　重上石梁橋
古路行應熟　前僧跡漸消
斯遊如可再　深處覓王喬

嚴光治
冐雨披山磴　梯雲到石橋
水聲鳴不盡　人跡去還遙
落日浮虹影　沖牛射斗杓
飛鳬何處覓　惆悵憶王喬

夏昺：遊石橋次宗成姪韻
多年聞勝概　此日一登山
梵宇煙霞裏　鐘聲杳靄間
橋危過客少　花落定僧間
撫景清吟久　乘驄帶月還

鄭善夫：石梁行
陰崖㟏豁氣溟濛　山木慘切悲迴風
石梁駕天蟠彩虹　飛流下擣龍光宮
上仙之都弱水東　彼岸可度天之功
十年尋仙志未已　台岳欣逢羨門子
願君啟我元命秘　荷鑱拾芋吾不耻
桃源洞天春色多　爾時劉阮今如何

范理
萬叠雲山素翠重　微微一帶路遙通
忽聞鐘磬穿雲出　漸見樓臺隱霧中
瀑向巖前飛玉雪　人於天上踏銀虹
此身即是登方廣　變幻何須更遠窮

王曠
石梁高架入雲霓　橋下奔泉撼翠微
噴雪乍疑銀漢潰　橫空驚見玉龍飛
匡廬莫謾論兄弟　烏鵲從來有是非
笑我平生愛奇勝　臨深傍險夜忘歸

王士性：宿石梁
獨跨幽崖劃鬼工　何來神物蛻崆峒
轉疑白日填烏鵲　忽謾青天駕彩虹
飛瀑倒垂雙澗合　驚濤怒起萬山空
西樓月色終宵在　風雨無端滿梵宮

蓋竹歌
君不見　宇內洞天三十六　玄都仙伯紛相逐
乾坤溟涬初判時　巨靈攫取私南服
玉京委羽不足奇　亦有蓋竹台南巋
香爐峯高玄鶴舞　天門路狹罡風吹
洞天日月無終始　誰其治者商丘子
忽逢大塊飛劫灰　謫向人間作仙史
乞得天孫雲錦章　來時挾之下大荒
寶光不減俗緣淺　一入長安鬢已蒼
黃金臺下春風改　滄桑幾變仙長在
五斗何煩役世塵　扁舟劫自還東海
鄉里小兒誇錦衣　誰為我貴知者稀
胡麻可飯水可飲　白雲洞裏遲君歸
我聞此澗多素書　葛洪謂是神仙居
他年若返雲中駕　七夕相招幸待余

陳繼儒：宿石橋寺
上方臺殿與雲浮　瓢苙蕭然暝自投
一壑松風涼入枕　四更山月正當樓
飛泉觸石疑傳漏　亂葉敲窗不待秋
莫道仙源無處覓　曇花亭外是滄洲
石梁溪路縈紆到上方　萬山圍合樹蒼蒼
雙流出峽風雷吼　片石橫空日月長
訝探玄珠無象罔　居然度世有津梁
欲參四果超無漏　亭上曇花正吐芳

王立程：同休遠、文心上人度石梁
平生愜幽賞　山水有餘癖
躋攀陟空嶐　杖履迷昕夕
遙受萬峯攢　悠然暮雲白
一徑轉松蘿　縈迴盤蹬窄
怪石駕飛梁　橫空巨靈劈
瀑布自天來　波濤翻四壁
噴沫建瓴下　懸崖幾千尺
足底走轟雷　崩騰疑地折
中有一線通　莓苔覆其脊
艮趾若進原　生死不容隙
猨鳥不敢窺　蛟龍猶辟易
傳聞方廣寺　咫尺烟霞隔
石扇閉冬春　洞門恍金碧
何處覓曇華　應真現五百
時與山僧來　躊躇復中卻
觀止即康莊　虔心輕一擲
舉足已忘身　回頭仍喪魄
獨有寫碑人　因緣招手石
嗜奇不覺陰　偶然遂所適
吟坐了無生　往來憑兩屐
大叫神飛揚　腥風生肘腋
颯颯梵鐘聲　微茫飛玉舄
觀者色沮喪　相顧徒咋唶
親朋四五人　驚定還慰責
千金誡垂堂　髮膚甯不惜
遺生三鴻毛　胡為效臧獲
吁嗟謝世情　嶔巇羊腸迫
浮沉投網羅　安危何所擇
為我解天弢　逍遙舒六翮
咄咄懷清芬　冷冷振金策
夢寐亦忘歸　青蓮浮枕席
倐忽猶捕風　俯仰殊今昔
願言寄長往　惆悵滄洲客

楊鶴：同無盡師遊石梁坐石上觀瀑（四首）
千尺鼉梁噴水輪　飛湍如練復如銀
明河放禪黃牛峽　雪浪翻車白馬津
鬼斧斲雲開磴道　山精吹火照波旬
蓮花片片峯頭落　夜現仙人五百身

其二
青山不斷海潮音　優鉢花開幾布金
定裏月光脩水觀　快時玉女出潭心
松風澗響千林答　白日幽崖萬壑陰
甘露楊枝何處覓　老農且欲乞為霖

其三
萬峰深處望潺湲　一示拈花便破顏
不是靈仙開窟宅　何緣飛瀑響空山
雲封谷口迷朝徑　月上松門鎖夜關
踏遍紅塵無住著　袈裟只愛老僧閑

其四
竹裏飛泉濺白波　坐看玉筋下銀河
雨花噴沬田衣濕　曳練迴風水霧多
空翠冷光侵薜荔　蒼顏鐵色照頭陀
寒山拉手無人識　欲傍三珠結鳥窠

馬騰：同文心登石梁觀瀑
策杖尋方廣　遙遙逐水聲
雲間雙澗出　天半一梁橫
濤沬翻銀浪　飛泉散玉英
還思山月上　枕石弄虛明

僧仲光：曇花亭觀
峭壁垂藤怪竇穿　神僧靈異事多年
崖從瀑布聲中斷　橋自青山盡處連
勝絕每欣雙徤足　憑危常羡一飛仙
人疑樓閣半空住　恍忽猶驚風雨懸

雲水僧：題石梁壁間
一條拄杖一腰包　不憚千山萬水遙
舉目未觀方廣寺　脫鞋先過石梁橋
亭前瀑布懸空瀉　屋後曇花帶雨飄
慚愧此生難再到　臨行又過兩三遭

慧秀：同無盡師兄度石梁
飛梁信靈異　設險化人城
虹貫層崖合　雷穿眾壑鳴
青天水花落　白日寒雲生
長揖度之去　洒然毛骨清

王立程：題斷橋
駕海長濤捲雪寒　天門一道下驚湍
水絲晴織支機石　玉屑烟飛承露盤
靈斧參差神鬼幻　仙源咫尺水雲寬
思之遂過濠梁想　泡影乾坤欲渡難

萬年寺

宋

陳知柔
古寺來投宿　雲巖第幾層
有詩堪供佛　無事且依僧
小閣泉喧枕　修廊雨暗燈
好峯看未足　幽夢幾回登

楊傑：妙蓮閣
天台有新閣　勝地近塔廟
影浸 碧琉璃　沿洄去山嶠
蓮生淤泥中　白日有明竅
花實相表裏　光色互炳曜
處空不染水　烈火豈其燎
寶藏諸如來　端坐演法要
青目付上士　不待舉花笑
芬香初洞達　宿病已能療
淨土記𤪙色　機感願力召
三時有開發　一本常寂照
不讀智者書　豈知此蓮妙

羅適
華頂西邊天姥東　妙蓮開閣對羣峯
青含銀漢三千界　香透金庭第八重
畫棟有聲啼海燕　燈波無影睡蛟龍
夜深講罷何人見　雲在青天月在松

明

何守愚
生平寤寐想天台　千里尋真到此來
修竹虛堂臨水構　妙蓮傑閣倚雲開
峯頭石髓涓涓滴　水杪猨聲細細哀
勝境分明是蓬島　此中誰道有纖埃

程資
兹山有佳譽　遊子多情牽
時節況清淑　登臨由有緣
慷慨趨北嶠　愉悅坐中軒
丹霞宿簷瑞　玉液流寒泉
巖花間碧篠　恍疑洞口仙
薄暮瞑色改　萬壑生紫煙
俯視周八極　浩歌驚大千
歌竟更延盻　鸞鶴翔中天

方瞕
茲地開惟晉　名山冠自台
池涵三界淨　塔擁萬峯開
御履藏珠室　金蓮湧梵臺
無勞望仙駕　紫氣便東來

蔡潮
舊遊時日未能忘　似有良緣到上方
花梵皷聲經雨暗　竹爐茶氣煮雲香
高僧愛客井投轄　老客耽遊欲借牀
閒引轆轤仙井近　冰廚石壁漾天光

錢德洪：臥病萬年寺（二首）
病夫高臥得天台　落木雲深是再來
三十峯頭借禪榻　月明飛錫下瓊臺

一入天台便是仙　可憐塵世苦殘緣
三更月出夢初覺　真與人間隔歲年

葉良佩：由石橋尋萬年寺
石橋西去逢僧梵　華頂浮來玉井蓮
雙澗風泉迴鸛鶴　入峯晴色動雲煙
避喧且欲依蘭若　度海誰能駕鐵舩
歷歷松杉如昔夢　始知遊覽是前緣

王宣：日暮抵萬年
台山高不極　薄暮尚躋攀
水向雲間落　人從天際還
捫蘿轉絕壑　坐石俯深灣
檜竹僧房寂　逢僧意自閒

宋景平
上方危閣信無蹤　青藹摩空列桂叢
自有蓮華發泥下　何須芝草遍山中
石橋暮隔霏霏雨　翠壁寒生浙浙風
彈指憑誰開戶牖　朅來禪觀仰羣公

王宗沐：萬年寺閔山僧行（二首）
樹頭鳥啼天欲曙　山僧披簑出門去
耘苗種荳薄暮歸　還脫泥衣了佛事
君不見　長安富僧懶且尊　日高橫枕未開門
檀施宮中兼貴戚　錦蒙櫑檻洪朝昏
佛書不識元字腳　猶道夙值靈明根
是法平等為佛子　佛法那知亦如此
但令木魚聲不死　未必來生復似爾

前門有青山　後門有流水
四時花鳥富　真境誰得似
跳上蒲團未盤膝　抵死催租扣門急
向將佛供供吏人　頗無酒肉吏怒噴
君不見　稻苗在田未盈尺　甯得熟時了官責
山僧耕種生理難　一分衣食二分官
眼前吏人猛如此　如朕親臨亦浪語

陳繼疇：雜詠

萬年寺午鐘
靈境恣幽探　面面含雲氣
琪樹團秋陰　垂垂覆寶地
亭午若烟浮　二矅亦虧蔽
雙龍噴玉液　琤琮響荒砌
齋罷發清磬　臨流一小憩
洗耳更濯纓　冷然有深契
幸脫世網纏　安能復匏繫
非土何足歎　於焉可忘世

仙人浪
蒼玉挑雲出　參差萬態殊
豈緣貔虎化　應是海神驅
獵獵如征馬　纍纍若貫珠
煮來琪作供　何用飽伊浦

天姥嶺
叠巘摩雲翠欲流　瑤臺貝闕未全收
桃源不用漁即引　何事青蓮只夢遊

惆悵溪
溪邊送別意徘徊　水自東流花自開
願作峯頭雲一片　朝朝暮暮去還來

王立程：萬年寺立雪齋
雲疑杖履雪疑僧　立向齋頭悟不曾
落盡天花留半偈　擕來貝葉具三乘
疎松露冷千峯月　飛瀑聲傳午夜燈
鐘磬欲殘清夢覺　坐餘身世媿無能

天姥
車馬隔塵忙　幽林出上方
萬竿清籜韻　雙炷定衣香
禮佛知龍護　齋心識象狂
坐邀天路近　歸夢嶺雲蒼

僧慧秀：遊萬年寺
曳策訊靈蹤　禪林瑞色濃
金雲生薜荔　寶岫設芙蓉
殿冷雙流抱　庭幽萬樹封
曇猷不可即　山鬼尚鳴鐘

玉霄峯

唐

皮日休
青冥向上玉霄峯　元始先生戴紫蓉
曉案瓊文光洞壑　夜壇香氣惹杉松
間迎仙客來為鶴　靜喚靈符去是龍
仔細捫心無偃骨　欲從師去肯相容

陸龜蒙
天台四萬八千丈　師在雲間啟竹扉
永夜祗知星斗近　深秋猶見海山微
玉壇曾降青旄節　雪壑長披白羽衣
聞說靈壇富芝草　何須重問首陽薇

陳寡言：玉霄山居
醉臥茅薝不閉關　覺來開眼見青山
松花落處宿猨在　麋鹿羣羣林際還

宋

陸務觀：玉霄閣
竹輿衝雨到天台　綠樹陰中小閣開
榜作玉霄君會否　要知小吏案行來

明

胡融
青冥玉霄頂　靜夜無纎埃
手擕赤松子　拂石坐蒼苔
舉瓢呼海日　長虹貫金罍
掛劍桂樹枝　洗手天河回
我欲鏟崖嶂　涉海登蓬萊
要觀中洲碑　皷擑雲濤堆
風波雖可越　長鯨正崔嵬

桐柏觀

唐

李白
天台隣四明　華頂高百越
門標赤城霞　樓棲蒼島月
凭危一登覽　直下見溟渤
雲垂大鵬翻　波動巨鰲沒
風漏常洶湧　神怪何噏忽
怡情觀斯境　好道心不歇
攀條摘珠寶　服藥煉真骨
安得生羽毛　千秋臥蓬闕

僧皎然
古觀秋來秀　冷然屬仙飈
瓊花被修蔓　柏實滿寒條
影殿山寂寂　寥天月昭昭
幽期寄仙侶　習定至中宵
清佩間步虛　真官方宿朝

李嶠
蓬閣桃源兩處分　人間海上不相聞
一朝琴裏悲黃鶴　何日山頭理白雲

任翻
飄飄雲外客　蹔宿聚仙堂
半夜人無語　中宵月送涼
鶴歸高樹靜　螢過小池光
不得多時住　門開是自忙

皮日休
青冥向上紫霄峯　元始崔嵬聳玉容
曉案瓊文光絕壁　夜壇香氣襲靈松
雲根怪石儀青鳳　潭底寒泓臥黑龍
步入瓊臺亡世路　分明半席許相從

孟浩然
上盡崢嶸萬仞顛　四山圍遶洞中天
秋風吹月瓊臺曉　試問人間過幾年

白玉蟾（四首）
澹月籠蒼松　清流蘸修竹
水深蟾不沒　長伴道人宿

仙翁夜來扣林壑　約我明朝過南嶽
石壇對坐話松風　鶴唳一聲山月落

身落天台古洞天　蒲圍未暖又飄然
如何菴不瓊瑤地　想是吾非桐柏仙
無分得餐三井水　未曾深結九峯緣
杖頭挑月下山去　空使寒猨嘯晚煙

桐柏山頭避俗囂　篇章斗酒自逍遙
九峯野草迷丹竈　三井飛泉噴石橋
萬頃白雲蒸綠野　一聲黃鶴唳青霄
入言華頂高高處　東望蓬萊浸海潮

鄭薰
深山桐柏觀　殘雲路猶分
數里踏紅葉　全家穿白雲
月寒巖嶂曉　風遠蕙蘭芬
明日出雲去　吹笙不可聞

姚鵠
際海禮冰碧　穿雲來玉清
千山盤鳥道　十里入𤠔聲
草木飄香異　雲霞引步輕
誰言鰲項上　此處是蓬瀛

周朴
東南一境青心目　有此千峯插翠微
人在下方衝月上　鶴從高處破烟飛
巖深水落寒侵骨　門靜花開色照衣
欲識蓬萊今便是　更於何處學忘機

孟浩然：宿桐柏觀
海泛信風帆　夕宿逗雲島
緬尋滄海趣　近愛赤城好
捫蘿亦踐苔　輟棹恣窮討
息陰憇桐柏　採秀尋芝草
鶴唳清露垂　雞鳴信潮早
願言鮮纓綬　從此去煩惱
高步凌四壁　玄縱得三老
紛吾遠遊意　學彼長生道
日夕望三山　雲濤空浩浩

錢起：過桐柏山
秋風過楚山　山靜秋聲晚
賞心無定極　仙步亦情遠
返照雲竇空　寒流石苔淺
羽人昔已去　靈境欣方踐
投策謝歸途　世緣從此遣

宋

章得象
萬仞攀蘿上翠岑　豁然平地九峯心
參差珠樹和雲出　咫尺丹霄有路尋
洞日碧畦長種玉　壇邊古篆欲生金
桑田未變桃先熟　唯見蓬萊水淺深

葛閎（二首）
桃花爛熳春溪暖　紫玉簫沉月榭昏
未覺臺中光景晚　人間歸去見來孫

昔年書洞石　臺有伯陽經
碧海船多卻　金霞夜不扄
爐成九轉藥　階布六符星
捷徑非君意　深遊不死庭

元積中
九峯巍絕亂雲屯　石室瓊臺舊址存
山險密盤之字徑　洞深高開兩方門
碧桃花熳春溪暖　紫玉簫沉月榭昏
未覺臺中光景晚　人間歸去見來孫

趙師秀
山深地忽平　縹緲見珠庭
瀑近春風濕　松多曉日清
石壇遺鶴羽　粉壁剝龍形
逐士王靈寶　童顏幾百齡

李昉
子晉棲霞境　高高出世埃
真疑天上去　歸認下雲來
銀漢星辰近　金庭洞府開
遲明欲回首　更上降真臺

元居中
路在青雲上　人居紫府中
山城矗銀漢　洞戶鎖瑤空
聖帝神蹤麗　仙家寶篆紅
瓊臺松桂合　終日韻天封

夏竦
鳥道寒藤結　洞門蒼蘚深
樓臺在山半　松檜出雲心
土腝春長在　峯高月易沉
羽衣祠太乙　香冷石壇陰

楊愈
深入黃庭景　徒思五酒泉
青牛眠藥塢　白鹿臥芝田
浮世人空老　長生事宛然
三尸飛不去　皆是自留連

萬奴
一徑入深松　翠微宮殿重
丹臺懸黍米　陸地出芙蓉
銀漢通三井　瓊臺歷九峯
徧遊應未得　願借葛陂龍

長吉
大帝天壇渤海連　金霞蒼壁隔塵緣
蓬丘不斷青禽位　仙仗時來白鹿軿
星籥豈惟壼內景　桃花長媚洞中天
優遊笑把洪崖袂　瞬息人間又幾年

孫何
玉壇三級接秋空　此是仙家第幾重
羽客有時來駕鶴　皇人無歲不投龍
微吟海月生巖桂　長笑天風起澗松
司馬先生何處去　篆碑猶挂白雲封

高似孫：夜宿桐柏觀
月到中峯玉峭深　露桃微重鶴移陰
隔松聽得仙官話　句句皆非世上音

貢師泰
翠蛟青鳳下空同　家住天台第幾峯
歲久松肪成琥珀　夜深丹氣出芙蓉
仙童奏簡騎文虎　太乙懸旌畫赤龍
昨日從師到天上　故山還著白雲封

王文簡
桐柏仙人久不歸　一瓢秋水宿巖扉
絕憐半夜無塵夢　月滿空山鶴正飛

趙儀鳳
桐柏千年境　穿雲試一登
冷煙生絕壑　古木掛寒藤
丹訣無人授　瓊闌過客憑
紫芝歌一曲　煮石夜敲冰

元

楊維楨（二首）
雲中君兮聿來下　雲中徒兮列加麻
帶得紫泥香一瓣　天風吹滿赤城霞

丹移舊井劍移窟　鶴歸又是三千秋
便當相從授寶訣　與子定約緱山頭

明

揭軌
玉臺窈窕上丹梯　珠館玲瓏入翠微
野客籠鵞雲裏去　仙人騎鶴月中歸
春來瑤草如雲碧　雪後黃精似玉肥
此去天台應有路　桃花亂點紫霞衣

僧宗泐
好山好水多在大荒之東
華頂秀接四明三百八十朵之青芙蓉
丹崖寫瀑布　碧天飛白虹
天柱擎天倚天立　勢與五岳高崢嶸
金門仙子跨鸞去　嶠頭霞浸衣裳紅
我欲乘雲朝帝闕　順風放舟海水冽
海水忽靜金雞啼　身在蓬萊白銀闕

丁彥俊
羣峰還繞白雲堆　月滿瓊臺鶴自回
丹竈功成人跨足　數聲長笛斷橋西

潘淵
瓊臺深處覓金丹　白日能教生羽翰
兀坐小齋聽亂瀑　染霜紅葉打書寒

蔡宗堯
瓊臺雙闕自逶迤　石磴盤旋路欲迷
勝跡獨留仙去後　靈山初到日斜時
峯迴積翠龍歸遠　竈冷還丹鶴化遲
回首法宮深樹裏　星壇空對鎖雲崖

胡融：桐相碑
韓公在天歷　高名懸日月
遊戲翰墨場　八分獨奇絕
遙嗤程邈鈍　近鄙伯喈拙
我來桐柏嶺　洗眼見碑碣
峍屼挾風霜　鍾美粲成列
龜跗閟琳宇　鐵畫照清越
至今壇墨工　石木走吳越
引袖拂台山　山盡字乃滅

瓊臺

唐

柳泌
崖壁盤空山路回　白雲行盡見瓊臺
洞門黯黯陰雲閉　金闕瞳瞳日殿開

方干
積翠千層一徑開　遙盤山腹到瓊臺
藕花飄落巖前去　桂子流從別洞來
石上仙壇礙星斗　窗邊瀑布走風雷
縱雲歸鶴無留滯　定恐煙霞不放回

宋

高似孫：瓊臺西路
一夜天台雨　青鞋踏遍砂
添將清瀑水　濕盡碧桃花
涉澗鋤山木　和雲嚼野茶
縱無仙骨分　不敢更思家

又
翠嶽竦神秀　玉衡直三台
上有長生君　含光赤城臺
陽崖爍金芝　陰壑生碧苔
獨立雲在下　一嘯仙俱來
丹郎醉不醒　玉女聲如孩
帝鄉風自寒　洞口花長開
所嗟塵埃中　那有神仙才
秦皇慢東海　漢武空蓬萊

清曉昇瓊臺石崖有仙人腳跡
亂石掛天倚嵐壁　苔痕不犯松喬跡
上通羣帝集台斗　下鑿十洲通碣石
樹呼清風雜古今　山道宿潤從開闢
丹翁曾問玉女醉　樵者亦見仙人奕
雲飛磴道晴掩冉　露濕衣裳香滴瀝
洞中靈君來不來　鶴歸衝落桃花碧

明

胡融
瓊臺插中天　仙聖展遊眺
亭亭朱玗樹　蒙日光照曜
上有天樂鳴　嘈雜聲要妙
浮丘倚巖聽　玉女排雲笑
兹遊賞夙心　時聞八鸞嘯
搴莖茹金芝　援藟愛青峭
琅邪失孤岫　渤海播圓嶠
抵掌嗤客星　石瀨坐投釣

陳臨民
造化之理何怪哉　插空幻出嵬嵬臺
潤如瓊玉琢古鼎　屹若砥柱四不連根荄
日月掩其頂　蛟龍蟠其隈
奇勝本為神所該　世人豈得輕疑猜
葛仙翁　馬道士　夙有深緣來住此
吹鐵笛　彈素琴　朝而升兮暮而止
託身臺上雲　濯足臺下水
石牀丹竈尚依然　莓苔綠遍三春雨
東無扶桑樹　西挈崑崙丘
玉簫引卻鳳來遊　舉頭遂可摩牽牛

雙闕

宋

夏竦：三井銘
石罅山半　三井如鑿
圓不可窺　深不可度
亂澗四入　飛流外落
墮石不盈　驕陽不涸
冷激松檜　碧混崖崿
山靈所衛　神物攸託
簫皷一鳴　雷雨偕作

元

楊維楨
巨靈霹靂手　劈開雙石闕
中有萬丈奇嵽嵲　鐵鎖高垂不可躡
洪崖後人挾高掘　引我臺端立高絕
仙人路蹟一一存　翩若飛虹印輕雪
柏梁柏仙隔吳越　瓊臺不受東巡轍
周郎紫鳳高可呼　待我一聲吹鐵笛
鄉雲五彩相蔽虧　琪樹精光互明滅

孔天徹：登雙闕最高頂
弱水緬方壼　蓬萊夢員嶠
豈若升丹丘　一展凌雲眺
雙闕邇層城　中霄列回徼
瓊空隱飛烟　金庭迷返照
芝草冷吹芬　鸞度空音嘯
碧樹睇若流　彤霞望如燒
流目渺大荒　矯首希玄寥
明滅區裏緣　忽恍象中妙
尋境既聿來　通真豈難劭
凝思在幽岩　洛濱可同調

張鉄
振策凌台室　諸天仄徑遙
松梧風淅淅　鈴鐸雨蕭蕭
泉迸青泥髓　苓含白玉苗
麾虹度仙闕　低視石梁橋

瀑布

唐

曹松
萬仞得名云瀑布　遠看如綫掛天台
休嫌寶尺難量度　直恐金刀易展裁
噴向林梢成夏雪　傾來石上作春雷
欲知便是銀河水　墮落人間合卻迴

鄭巢：瀑布寺
林竦多暮蟬　臥去宿山烟
古壁燈無焰　秋琴雨漫絃
竹間窺遠鶴　巖上取寒泉
西岳莎房在　歸期更幾年

呂岩：遊福聖觀
青蛇遶地月徘徊　夜靜雲間鶴未回
欲度有緣人換骨　暫留踪跡在天台

楊偰：福聖觀瀑布
積雪懸厓照幽谷　轟雷破石響空山
真疑天上銀河水　倒瀉千巖萬壑間

柳泌：玉清行
遙遙寒冬時　蕭蕭躡太無
仰望蕊宮殿　橫天臨玉虛
下看白日流　上造真皇居
西牖日門開　南衢星宿疎
王母來瑤池　慶雲擁瓊轝
嵬峩丹鳳冠　長曳紫霞裾
臺徹聖姿巖　飄颻神步徐
仙郎執玉節　侍女捧金書
靈香散彩烟　北闕路軿闐
龍馬行無跡　歌鐘聲沸天
馭風升寶座　鬱景晏華筵
妙奏三春曲　高羅萬古仙
七珍飛滿座　九液酌如泉
靈佩垂軒下　旗旛列帳前
獅麟威赫赫　鸞鳳影翩翩
顧盻乃須臾　已是數千年

僧靈一：題妙樂觀
王喬所居空山觀　白雲至今凝不散
壇場月路幾千年　往往吹笙下天半
瀑布西行過石橋　黃精採根還採苗
忽見一人擎茶碗　蔘花昨夜風吹滿
自言家處在東坡　白犬相隨邀我過
松間石上有棋局　能使樵人爛斧柯

方干：石門瀑布
奔傾潄石亦傾苔　此水便隨元化來
長片掛岩輕似練　遠聲維洞咽如雷
氣侵松樹千枝潤　勢盡雲霞一道開
直是銀河分派落　兼聞碎滴濺天台

白玉蟾：方瀛山居
方瀛山上風颼颼　五月六月常如秋
松花落地鶴飛去　萬頃白雲空翠浮
夜半蟾蜍落丹井　琪林深鎖寒烟冥
滿天白露點蒼苔　蛙巿一散萬籟靜
三樹兩樹啼斷猨　樹冷棲禽夜不眠
數點飛螢戀沙逕　山腰石潤悲寒泉
鐘聲隔斷華胥路　不知胡蝶飛何去
摩挲兩眼摺紙衾　道人今辰正端午
曉雨初霽梅子肥　龍孫脫籜新燕飛
山居蕭然無一物　摘虀搗麥充晨炊
憶昔往年五月四　葛巾羽扇鸞溪巿
龍艘破浪槳萬枝　鉦皷聒天旗掣水
紙錢飛起屈原祠　行人往來多如蟻
桐花入鬢綵繫臂　家家禦疫折桃枝
庭懸艾虎翻青旂　細切菖蒲斟緣醑
羹鵞鱠肉辨華筵　冷浸水團包角黍
今年寂寞坐空山　山雨山風生曉寒
默庵令我休意氣　作詩略述山居意
安得兩腋生飛翰　與君飛上泬寥間　免使在世賦辛酸

宋

高似孫：夜宿金庭洞
夙聞桐柏山　下有金庭洞
五雲所出沒　千翠相迎送
川明芝自燁　夏冷雪猶凍
沙泉涇陽水　蒼碧孕陰峒
天光抱瓊臺　神力扶蘭棟
其左聞蒼蚪　其西翔紫鳳
見穿穴窈複　旁見石闕空
青烟溜松髓　白水鳴醴甕
怪草不知名　赤禽時曳哢
石蜜吐巖房　琪芳突苔縫
星君時一遊　仙翁亦參從
或乘玄鶴來　或並青鸞控
香趨玉女跪　丹走山靈慟
谷神元不死　玄根在深種
誰其握性命　於此被昏夢
世人少知幾　何能則天用

洪适
芝田還拱碧崔嵬　流瀑高從天際來
飛沬有風長是雪　寒聲無日不如雷
巖前八桂誰人折　溪畔千桃露未開
便覺仙都清晝永　翻愁歸路染黃埃

僧遵式
古觀春山下　尋幽似有期
瀑清冥坐久　峯好獨歸遲
客嘯菓禽識　仙踪藥叟知
我來無別趣　禪性盡相宜

余爽（三首）
九峯回合抱瓊田　石蕊雲英潄瀑泉
聞說丹成從此路　玉虹相駕上青天

紫府金庭大帝宮　露壇蒼檜響天風
上清神虎何年見　雲錦空傳兩玉童

子晉鸞飛侍帝班　吹臺今在碧雲間
高秋白月霜風夜　時有笙簫赴海還

元

楊維楨
奔傾潄石亦傾苔　此水便隨元化來
長片掛巖輕似練　遠聲維洞咽如雷
氣侵松樹千枝潤　勢盡雲霞一道開
直是銀河分派落　兼聞碎滴濺天台

明

曾㥫：題妙聲堂
門外千峯翠作堆　道人名籍在丹臺
是非榮辱俱休問　只放泉聲入耳來

高天逸：葛仙壇
落木山磴高　衝雨出雲背
雨來山浮湛　雨過山破碎
麻姑正相望　玉笥拔天翠
太初浩無隣　而此萬象最
洞煙鬱無聲　入座洞雲避
神仙竅靈聰　通此天地氣
摩挲太古石　吾生豈無寄
神仙彼何人　亦肯於我閟

王度：遊石門
石門深鎖氣何雄　那得羣仙採藥蹤
列嶂時時看過鳥　懸崖歷歷長遊龍
一書未學稽中散　十月聊陪邴曼容
擬向錦屏題姓字　簫臺端的是元功

天台山方外卷第二十八終

天台山方外志卷第二十九

[文章考]

[詩]

桃源洞

唐

元稹（二首）
仙洞千年一度開　等閒偷入又偷回
桃花飛盡秋風起　何處消沉去不來

芙蓉脂肉綠雲鬟　罨畫樓臺青黛山
千樹桃花萬年藥　不知何事憶人間

僧靈一：桃源山房
機溪閒月引相過　帶雪松枝掛薜蘿
無限青山行欲盡　白雲深處老僧多

曹唐：擬劉晨、阮肇遊天台
樹入天台石路新　雲和草色逈無塵
煙霞不省生前事　水木空疑夢後身
往往雞鳴巖下月　時時犬吠洞中春
不知此地居何處　須就桃源問主人

仙子送劉阮出洞
殷勤相送出天台　仙境那能得再來
雲液既歸須強飲　玉緘無事莫頻開
花當洞口春長在　水向人間去不回
惆悵溪頭從此別　碧煙明月鎖蒼苔

仙子洞中有懷劉阮
不將清瑟理霓裳　塵夢那知鶴夢長
洞裏有天春寂寂　人間無路月茫茫
玉沙瑤草連溪碧　流水桃花滿澗香
曉露風燈易零落　此生無處問劉郎

劉阮再到天台不復見仙子
再到天台訪玉真　青苔白石已成塵
笙謌寂寞閑深洞　雲鶴蕭條絕舊隣
草樹總非前度色　煙霞不似往年春
桃花流水依然在　不見當時勸酒人

宋

林仰
深樹冥冥一徑風　溪流應與十洲通
仙家日月無人識　只愛桃花二月紅

蘇軾：詠天台
醉漾輕舟　沿流直到花深處
塵緣相誤　無計花間住
但煙水茫茫　回首斜陽暮
山無數　亂紅如雨　不記來時路

洪适
桃花當日未成蹊　只有幽禽語翠微
楚峽行雲初入夢　秦臺鳴鳳要同飛
仙家長若三春好　人境何知萬事非
訪問丘園荒舊跡　卻應回首悔來歸

毛漸
洞門流水日潺潺　桃鄥依然枕水邊
春色年年花自好　遊人誰復遇嬋娟

王十朋
澗水桃花路易迷　不同人世不成蹊
自從重入山中去　煙雨深深鎖舊溪

左緯
劉郎何用憶塵寰　舊路重尋事已難
古意飄零無處覓　藤縈溪色上闌干

周美成
桃溪不作從容住　秋藕絕來無續處
當時無柰鳥聲哀　今日重尋芳草路
煙中列岫青無數　雁背斜陽紅欲暮
人如風後入江雲　情似雨餘粘地絮

吳師正
天台春暖蘭若馨　海榴吐血黃鳥鳴
風晴雨霽洞天曉　畫屏有路遊人行
劉郎阮郎剡溪客　結伴窮幽絕人跡
洞口遙聞漱玉聲　時有飄英點溪碧
捫蘿涉水前攀緣　瞥見勝景層崖巔
夭桃瓊草蔓深谷　飛流傑閣凌青煙
潭上金橋跨龍背　綽約雙鸞飲潭水
初疑帝子別瀟湘　珠佩珊珊來玉趾
瓌姿瑋態躊躕久　熟視人間未嘗有
羅幔深沉邀客留　胡麻為飲椒漿酒
問郎於此何當還　壺中景好非塵寰
客驚遽返覓閭里　子孫在在皆重玄
年華瞬息嘆浮世　往事分明如夢寐
相與迴尋舊路悲　亂山稠疊煙霞蔽
我來躡屐觀遺踪　松陰坐久曾不逢
野僧相引下山宿　落霞斜日林梢紅

元

元文本：桃源採藥寓留居意
採藥桃源幾笑歌　空空懷抱養天和
南來作尉仙源好　北去懷人客夢多
愁思入詩添白髮　秋風吹棹過黃河
燒丹已有他年約　便合留家住翠蘿

明

劉友鶴
流水胡麻好問津　何須採藥更求真
劉郎不悟思歸去　空度人間七世春

鄭至道
採藥歸來世代賒　洞門方此掃煙霞
碧潭清泚弄明月　翠巘高低飄落花
芳草已迷當日路　白雲空想舊人家
自慚不是浮觴侶　謾向山前醉帽斜

周振
劉阮遺蹤不可求　煙霞深鎖洞門秋
吟餘惆悵溪頭水　嗚咽于今尚未收

陳瓚
曾計齠年到　而今四十霜
無山蛻凡骨　何處覓仙郎
湘水空祠地　巫山幻夢鄉
登臨一弔古　回首未斜陽

朱思平
疊嶂堆螺三百丈　半空石洞未曾關
蒼藤已斷桃花盡　不見金□戲綵鬟

楊珂
憶昔遊天台　山深杳無極
下有□花源　上通班竹石
洞門長自開　白雲滿月壑
道逢採藥人　授我雙飛舄
兀兀蹈八方　桓桓無行迹
回視東溟翻　坐看桑田易
天地本無始　萬化一瞬息
永懷在黃雲　樂哉冥真宅

女郎潘氏（二首）
千年老樹萬年山　洞口仙娥自玉顏
劉阮當時那得見　浪傳浮跡在人間

天接青山路萬重　仙家洞口白雲通
聽殘一夜溪頭雨　流出桃花幾片紅

顧士龍：經天台劉阮洞雨作不及遊
松形天矯學飛鸞　怪石蒼松蘚暈團
地僻不容人跡到　雲深更覺客衣單
春歸不見桃千樹　月冷空餘水一灘
欲問神仙向何處　山風吹雨作朝寒

夏鍊
斷崖飛瀑勢層層　細路穿雲足倦登
澗底嵐深琪樹老　河前春暖碧桃生
煙霞縹緲無人跡　流水微茫絕鳥聲
欲問劉郎何處去　滿山香繞藥苗青

周文盛：桃源圖
嘗聞武陵源　漁郎問津處
參聞天台中　風景亦如此
神仙之說真有無　模倣風流成畫圖
樓臺插空耀金碧　鸞驂鶴馭相招呼
娥眉中有如花女　霞珮翩翩欲飛舉
碧桃洞口生春風　卻引二郎昇仙去
二郎昇仙無幾時　歡多忽起凡間思
歸來忘卻舊時路　琪花瑤草空含悲
至今天台山　有藥還可採
花間不見雙姝在　題詩正欲問麻姑　幾見桑田變滄海

陶肱：劉阮天台圖
芙蓉綵幔綉香茵　蕙質蘭姿洞裏人
腸斷仙郎歸去後　碧桃空度綺樓春

陳明復：東柯谷
天台山裏東柯谷　風景依稀似武林
花氣曉蒸桃隝日　茶烟清煮石橋冰
仙房瓊館居深處　翠壁丹梯接上層
盡日尋幽窮勝絕　靈芝珠草露華凝

吳宗助
東柯谷裏小桃源　琪樹瑤花別一天
石室有書傳父子　金庭無地不神仙
山頭鶴馭朝真日　洞口漁歌度世年
仙子抱琴歸故隱　紅雲曾侍玉皇前

高述：流花亭
翬簷臨古岸　玉砌近重闉
指點尋仙路　留連勸酒人
水流還是舊　花落又逢春
客到此亭下　眷言休問津

王士性：桃源行
君不見　劉阮相將出洞天　洞門轉盻埋蒼煙
花開花落誰為主　寥落壺天幾嵗年
我亦天台採芝客　來往青山訪陳跡
萬樹夭桃隔綵霞　髣髴仙娥落空碧
記得津迷採藥郎　桃花流水偶相望
隱隱胡麻來石髓　雙雙玉女下天香
雲鬟翠黛流蘇帳　伉儷不殊人世狀
仙家雞犬日月賖　七日滄桑何漭蕩
塵心忽自憶人間　一別仙源遂不還
白石蒼苔翳舊路　瓊樓玉宇掩重關
狐兔為家莽荊棘　煙霧茫茫招不得
鑿石誅茆發隱淪　我與山川生氣色
巷陌無津不記春　敢希邂逅望仙塵
但將指點漁郎道　莫被桃花浪笑人

陳策
黛橫千尺巖　緣泛一溪水
春暮遲遊情　桃花復如綺

謝鐸
三十年來到此曾　竹牀猶憶寢還興
青山未老風光在　白髮重來感慨增
往事忽驚春後夢　浮名真愧佛前燈
拂衣又是明朝路　天姥峯頭第幾層

無名氏：桃源行
天台山　乃錢塘之南　甌越之間
上有撑雲柱日　千丈高峯挺嵂𡵉
下有奔雷噴霧　萬仞深壑流潺湲
是為上清玉平洞天府　樓閣十二神仙寰
碧桃吹香曉風煖　蒼松鎖翠春霞閒
中有綽約雙姝子　玉為肌骨花為顏
彼美劉阮郎　採藥來此擕傾筐
尋幽遠去不知極　遂使歸路迷羊腸
載饑載渴日云暮　欲進不進徒徬徨
且扳桃實當饑糧　且掬澗水為渴漿
一瓢何處忽流出　知有人家居上方
且涉一水盤一岡　可人止見雙姝行
雙姝笑相迎　喜氣回春陽
問郎來何晚　相邀入洞房
與郎夙世有緣契　共郎結作雙鴛鴦
便呼小玉排金鎖　開綺窗
珍珠簾前珊瑚帳　雲母屏風玳𤦛牀
四隣仙客來相賀　手持七寶玻璃觴
酌郎酒　勸郎嘗　願郎慎勿思故鄉
胡麻飯　山羊脯　願郎飽飫心弗苦
丹雞歌　白鶴舞　金童吹簫玉女皷
油雲膩雨昏復晨　仙家日月四時春
翠禽無端巧饒舌　隔窗喚醒思歸人
郎思歸心何太切　只為塵根難斷絕
留郎不住送郎行　袖羅掩面難為別
擕手行行出洞天　欲尋歸路何茫然
只見崩城敗郭慘澹照斜日　荒村古隴蕭索凝寒煙
俯欲詢子孫　子孫已是七葉傳
俯欲詢故人　故人已是枯骨消黃泉
只在山中方半載　豈知世上成千年
進無所依退無據　卻憶仙家舊遊處
撫心惆悵欲往從　柰此千山萬水隔煙樹
雙姝有約不負人　到頭畢竟還相遇
何人貌似仙家宗　縞素歷歷回靈蹤
主人索我寫古語　惜無徤筆難形容
舉頭遙望天台路　赤城霞氣橫天東
神仙之說未必無　但恨凡胎濁質難相逢

護國寺

宋

錢惟濟
穹窿台獄壓重溟　中起青鴛接福庭
微妙天花經雨墜　清涼甘露隔霄零
金繩界道連飛瀑　碧樹周迴繞翠屏
異日功成解纓去　會騎猨鶴伴山靈

錢惟演
峻極厭滄溟　清居聚百靈
重門深閟邃　絕澗遠湛溟
客問無生法　人遊不死庭
何當謝簪組　鳥道駕飛軨

明

盧濬
錢王遺跡臥麒麟　斜日西風幾劫塵
猶有雲仍樹高碣　不妨孤兔永為隣

周振：宿護國寺
碧雲紅樹萬山秋　躡磴攀蘿徑轉幽
斜日荒荒巖際下　細泉淺淺寺前流
蕭梁賜額名猶在　石塔藏碑字尚留
千載廢興真夢幻　清燈夜雨思悠悠

張耕：白巖寺
老龍飛自九天來　怒觸巖前石骨開
留得江郎遺跡在　至今平地起風雷

陸寶：接符寺
山程無驛吏　談笑喜逢僧
貌古將如肅　身輕不杖藤
煮茶供茗碗　拂石坐松棚
興到成孤詠　來遊記我曾

蔡宗堯：廣巖寺
廣巖逾十里　凝望夕陽間
松偃前朝蓋　師留入定顏
樓空橫翠濕　僧共白雲間
晚吹聞人語　猶疑別有山

寒巖

唐

寒山子（七首）
重巖我卜居　鳥道絕人跡
庭際何所有　白雲抱幽石
住茲凡幾年　屢見春冬易
寄語鐘鼎家　虛名定何益

登陟寒山道　寒山路不窮
溪長石磊磊　澗闊草濛濛
苔滑非關雨　松鳴不假風
誰能超世慮　共坐白雲中

為愛寒山道　而無車馬蹤
聯溪難記曲　叠嶂不知重
泣露千般草　吟風一樣松
此時幽徑處　形影問何從

欲得安身處　寒山可長保
微風吹幽松　近聽聲逾好
下有班白人　喃喃讀黃老
十年歸不得　忘卻來時道

獨臥重巖下　蒸雲晝不消
室中雖靉靆　心裏絕喧囂
夢去遊金闕　魂歸度石橋
排除閙我者　歷歷樹間瓢

寒山多幽奇　登者皆恆懾
月照水澄澄　風吹草獵獵
凋梅雪作花　杌木雲充葉
觸雨轉鮮靈　非晴不可涉

自樂平生道　煙蘿石洞間
野情多放曠　長伴白雲間
有路不通世　無心孰可攀
石牀孤夜坐　圓月出寒山

宋

郭三益
道人棲碧山　雲歸在空曲
十年海湖音　外物緣已熟
時擕貝葉書　步入深林讀
宵眠護神虎　晝引穿花鹿
庵中三昧語　藥我貪痴毒
何當脫雙鳧　藜杖追高躅

洪适
載驅殘月路　信宿暮雲端
衣被松風濕　樓臺石氣寒
道心長慕遠　山勢似歸盤
相對無言盡　青燈惜夜闌

太史章：題晏坐石
白雲曾罩定中身　石上歸雲不見人
應有山神長守護　松風時為掃埃塵

元

曹一介：晚過寒巖
草樹含秋淨　寒山看晚過
白光留半壁　泉響落深蘿
野路門前改　僧房雲裏多
十年無廢事　塵劫更如何

別羅沙：宿寒巖
朝發赤城山　暮抵寒巖宿
飛瀑灑長松　清風動修竹
人行古徑苔　僧住懸崖屋
寒拾在何許　白雲滿空谷

許廣大：宿寒巖
幽尋入藤蘿　谷轉樵徑少
夕陽度遠岑　鐘聲出林杪
陰風吹空壑　招提極深窅
中有茹芝人　冥搜事幽討
揮手謝時人　高蹈羣峯表
石牀思舊游　春林忽啼鳥
夜來山雨多　岧嶤落清曉

明

黃綰
長憶寒山隱　今朝訪爾登
白雲猶抱石　青壁自垂藤
洞闔苔痕上　天垂雨氣騰
即看塵世遠　彷彿我來曾

許具瞻
尋幽入藤蘿　谷轉樵徑少
夕陽度遠岑　鍾聲出林杪
陰風吹空壑　招提極深窅
中有茹芝人　冥搜事幽討
揮手謝時人　高蹈羣峯表
石牀思舊遊　春林忽啼鳥
夜來山雨多　岧嶤落清曉

陳憲章：寄題
人在寒巖未覺尊　至今傳者漫消魂
可憐駐馬巖前客　驚見當年石鏬痕
元亮藏修雖栗里　武陵信息想桃源
江邊忽送天台使　一曲棹歌煙水渾

明巖

宋

洪适
路轉標霞外　雲閒綬帶前
幾層山裏屋　一線竹中泉
洞口石孤聳　巖頭峯倒懸
故應風雨際　行子總回鞭

太史章：題幽石
瘦疑神所鑿　不與眾巖俱
鎮地形何直　參天勢自孤
鶴栖喬木隱　猨攬古藤粗
欲得丹青手　和雲畫作圖

望飛泉
既晴安得雨霏霏　百道流泉落翠微
側㡌試看繩引處　破煙千點濕人衣

元

許嗣
昔人已去今幾年　空留遺跡青山傳
巖前幽石巖下屋　飛索百丈流玉泉
泉聲瀟瀟瀉滄雨　雖有白日無青天
試登絕壑窮遠討　石門天柱相勾連
空壁玲瓏隱虛籟　懸崖一擊雷轟然
昔嘗愛慕如饑渴　我今偶客留橫川
春風啼鳥二三月　白花翠竹爭新鮮
杖雲履石走不息　濕羅無路難扳緣
八寸關前一長眺　黃猨啼落清松煙

明

黃綰
重巖足幽勝　地靜白雲長
繡壁留冠冕　青天下珮璜
蓬島望中近　琪花坐處香
不見寒山子　悲歌落日蒼

謝少南
來宿寒巖寺　吾生非世緣
氣涼天欲近　山遠地應偏
咫尺飛仙洞　繽紛濯澗泉
香林不須擇　隨處可栖禪

唐

許渾：宿東橫山
孤舟路漸賖　時見碧桃花
溪雨灘聲急　巖風樹勢斜
獮猨垂弱蔓　鸛鶴宿橫槎
謾向仙林宿　無人識阮家

發靈溪館
山多水不窮　一葉似漁翁
鳥浴寒潭雨　猨吟暮嶺風
雜英垂錦繡　眾籟合絲桐
應有曹溪路　千巖萬壑中

鄭巢：靈溪館
孤吟風雨外　荒館亂峯前
曉鷺棲危石　秋萍滿敗船
溜從華頂落　樹與赤城連
已有求閒意　來期在暮年

宋

洪适：甯國寺
幾日山南北　將期汙漫遊
水痕秋雨過　竹色曉煙收
宦海何時了　僧房為少留
卻尋歸去路　餘興漫凝眸

元

潘和道：大覺寺
避暑入禪林　蕭然清客心
半窗修竹滿　一徑落花深
把酒看山色　移牀就竹陰
晚來欲歸去　風雨送新吟

曹文晦：九月清溪道中
老樹依沙岸　柴門上下隣
斷橋歸郭路　細雨過溪人
白鷺雙飛去　黃花數點新
惜無遺世客　聯向坐苔茵

明

魯昇：普聞寺
上人方外侶　身似白雲閒
里石依松蔭　觀泉啟竹關
久來無相寺　長憶普門山
此日歸飛錫　林端一鶴還

僧無可：禪林寺
台山朝佛隴　勝地絕埃氛
冷色石橋月　晴光華頂雲
遠泉和雪冷　幽磬帶松聞
終斷遊方念　爐香繼此焚

雷燁：曉山
曉山遙見赤城霞　近遠人煙四五家
昨夜不知何處雨　滿溪流出碧桃花

元

曹文晦：賦八景

赤城棲霞
赤城霞起建高標　萬丈紅光映碧寥
美人不卷錦繡段　仙翁瀉下丹砂瓢
氣連海嶼貫旭日　光入溪甕生春苗
我欲結為五色珮　碧桃花下呼王喬

雙澗觀瀾
桂峯堂下翠紛紛　俯鑑澄潭氣自芬
兩澗合流元有緒　八風吹水自成文
澐澐注想在川上　混混終當放海濆
欲舉源頭問寒拾　幽亭盡日對松雲

石橋雪瀑
山北山南盡白雲　雲中有水接天津
兩龍爭壑那知夜　一石橫空不渡人
潭底怒雷生雨雹　松頭飛霧濕衣巾
曇華亭上茶初試　一滴曹溪恐未真

桃源春曉
數點殘星掛綠蘿　看桃行入舊山阿
洞門花霧紅成陣　沙𪋤巖前翠作渦
天外曙光驚鶴夢　水邊啼鳥和漁歌
劉郎去後無人到　吟倚東風草色多

瓊臺夜月
萬仞臺端接綘霄　秋風吹夢度金橋
素娥獨倚白雲闕　羽客雙吹白玉簫
清氣逼人凡骨換　山光入酒醉魂消
綉襦甲帳今何在　誰謂文生見一招

寒巖夕照
巖戶陰森隔萬松　暮雲捲盡寺林空
天邊漸蝕千峯紫　木杪猶餘一縷紅
兩箇歸僧開竹院　數聲殘磬度溪風
憑誰喚起寒山子　共看迴光入梵宮

螺溪釣艇
昔日溪源侵巨螺　一竿來此老漁簑
遠尋短棹孤吟興　高唱斜風細雨歌
夜泊松潭明月近　晝眠花港綠陰多
朝朝老瓦盤邊醉　冷看王孫細馬馱

清溪落雁
清溪溪口荻花秋　底事年年伴白鷗
北去不辭書帛寄　南來非為稻梁謀
荒煙渺渺長橋外　落葉蕭蕭古渡頭
見說洞庭風日好　碧波千頃小漁舟

施文德：寒、明兩巖歌
昨日遊石梁　謂盡天台奇
今朝遊兩嵓　奇復不減之
明嵓迴合天中起　兩岸巉削東西峙
漠漠惟開八寸關　鼕鼕時應雙行履
嵓下千尋瀑布懸　嵓中神井出甘泉
飛泉點點洒寒雨　石溜片片生輕烟
沿崖晴歷尋仙路　閭丘馬跡仍如故
松桂高盤石鼎雲　獅象行窺仙掌露
響洞玲瓏勢若似　石屑陰深行者驚
忽有一隙開天日　峭壁嶮巘殊怪形
出洞逶迤不數里　捫羅復入寒嵓裏
寒嵓之景更何如　幽勝不能分彼此
悄然石洞隔紅塵　飛嵓若墜接蒼旻
上竅㟏岈藏燕蝠　下坂寬平容萬人
仙人座下紺園開　叠嶂層巒繞梵臺
丹房蔽日金為地　珠樹連雲翠作堆
奇踪異境皆經過　目中應接誠不暇
各道窮幽性所耽　相與徘徊不知夜
夜來寄宿嵓中央　空林忽上明月光
窺人疑是寒山子　望而不見心茫茫
茫茫不見坐來人　燒燈試醉今宵酒
酒酣試作兩嵓歌　明朝馬上空回首

天台山方外志卷第二十九終

天台山方外志卷第三十

[文章考]

[詩]

寄贈

唐

玄宗：送司馬道士歸天台
紫府求賢士　清溪阻逸人
江湖與城闕　異跡且殊倫
間有幽栖者　居然厭俗塵
林泉先適性　芝桂欲調神
地道踰稽嶺　天台接海濱
音徽從此間　萬古一芳春

李白：夢遊天姥，吟留別東魯諸公
海客談瀛洲　煙濤微茫信難求
越人語天姥　雲霓明滅或可覩
天姥連天向天橫　勢拔五嶽掩赤城
天台四萬八千丈　對此欲倒東南傾
我欲因之夢吳越　一夜飛度鏡湖月
湖月照我影　送我至剡溪
謝公宿處今尚在　綠水蕩漾青猨啼
腳著謝公屐　身登青雲梯
半壁見海日　空中聞天雞
千巖萬轉路不定　迷花倚石忽已暝
熊咆龍吟殷巖泉　慄深林兮驚層顛
雲冉冉兮欲雨　水澹澹兮生煙
列鈌霹靂　丘巒崩摧
洞天石扇　訇然中開
青冥浩蕩不見底　日月照耀金銀臺
霓為衣兮風為馬　雲之君兮紛紛而來下
虎皷瑟兮鸞回車　仙之人兮列如麻
忽魂悸以魄動　恍驚起而長嗟
惟覺時之枕席　失向來之煙霞
世間行樂亦如此　古來萬事東流水
別君去兮何時還
且放白鹿青崖間　須行即騎訪名山
安能摧眉折腰事權貴　使我不得開心顏

送楊山人歸天台
客有思天台　東行路超忽
濤落浙江秋　沙明浦陽月
今遊方厭楚　昨夢先歸越
且盡秉燭懽　無辭凌晨發
我家小阮賢　剖竹赤城邊
詩人多見重　官濁未曾然
興引登山屐　情催泛海船
石橋如可度　擕手弄雲煙

宋之問：寄司馬道士
臥來生白髮　覽鏡已成絲
遠愧餐霞子　童顏長自持
舊遊惜彌曠　微尚日憐緇
不寄西山藥　何由東海期

貫休：送道士歸天台
道高留不住　別去更何云
舉世皆趨世　如君始愛君
徑侵銀地滑　瀑到石城聞
他日如相憶　金桃一為分

羅隱：送程尊師遊天台
華蓋峯前擬上耕　主人無柰又閑行
且憑鶴駕尋滄海　必恐犀軒過赤城
綘簡便應朝右弼　紫旄兼合見東卿
勸君莫忘歸時節　芝似螢光處處生

項斯：寄石橋僧
逢師入山日　道在石橋邊
別後何人見　秋來幾處禪
溪中雲隔寺　夜半雪添泉
生有天台約　知無卻世緣

病中懷王展先輩在天台
枕上用心靜　唯應改舊時
強行休去早　暫臥起還遲
因說來歸處　卻愁初病時
赤城山下寺　無計得相隨

賈島：送僧歸天台
辭秦經越國　歸寺海西峰
石澗雙流水　山門九里松
曾聞清禁漏　卻憶赤城鐘
妙字研磨講　應齊智者踪

崔湜：寄天台司馬先生
問有三元客　祈仙九轉成
人間白雲返　天上赤龍迎
尚惜金芝晚　仍攀琪樹榮
何年緱嶺上　一謝洛陽城

張九齡：送楊道士往天台
鬼谷還成道　天台去學仙
行應松子化　留與世人傳
此地煙波遠　何時羽駕旋
當須一把袂　城郭共依然

范德機：憶遊天台寄道流
憶昨天台到赤城　幾朝仙籟耳邊生
雲龍出水風聲急　海鶴鳴臯日色清
石筍半山移步險　桂花當澗拂衣輕
今來盡是人間夢　劉阮茫茫何處行

宋

蘇軾：贈杜介遊赤城
我夢遊天台　橫空石梁小
松風吹茵露　翠濕香嫋嫋
應真飛錫過　絕澗度雲鳥
舉意欲從之　翛然已松杪
微言粲珠玉　未說意先了
覺來如墮空　耿耿窗戶曉
羣生陷迷網　獨達從古少
杜叟子何人　長歗萬物表
妻子空四壁　振策念輕矯
遂為赤城遊　飛步凌縹緲
問禪不歸舍　屢為瓠壺繞
何人識此志　佛眼自照燎
我夢君見之　卓爾非魔嬈
仙葩發茗碗　翦刻分葵蓼
從今更不出　閉戶閑腰褭
時從佛頂巖　馳下雙蓮沼

明

諸明公贈錢塘葛居士重修曇華亭（四首）

王士琦
天台鬱名陬　艮萬八千尺
鷲嶺既紆盤　雁堂亦空寂
傍開娑竭宮　直據應真宅
孤亭抗嶺表　故相留遺澤
軒檻俯龍湫　簷甍礙鳥翼
歲深棟宇摧　苔厚丹青蝕
不聞天雨花　祇見雲移石
葛生信開士　善根自夙昔
欲令佛日輝　忍見人天厄
施此布地緣　直埓開山力
乃知一笠功　奚啻千緡德
浩劫今復袪　勝因豈終極
欲海湧慈航　早占蓮臺籍

何湛之
倚檻臨驚澗　風雷匹練懸
道人成勝事　山水作良緣

王立程
鴿嶺開神跡　龍宮隱梵天
建標霞五色　鞭石乳千年
飛瀑橋常在　聞鐘寺不傳
未能驂鶴駕　何處禮金仙
壁古摩青蘚　巖欹宿紫煙
尋源如捕影　得趣每忘筌
自有高人賞　欣逢長者緣
買山惟蠟屐　布地有金錢
轉覺浮生幻　深知道念堅
旃檀施未足　舍利果將圓
願以優曇鉢　賡為桂樹篇
應真知五百　化劫已三千
大白峯頭月　曇猷井下泉
與君深結侶　搔首意茫然

金以諫
世人惟願美田宅　不識真心生業白
銅山金谷有遷時　百嵗無多身是客
我愛錢塘葛居士　參禪往往得其旨
探奇為作赤城遊　買地揮金輕脫屣
遠觀石梁青截天　懸崖急水如飛煙
不染紅塵真覺路　布成黃土疑孤園
遂令荒蕪宮　縹緲輝金碧
左臨絕巘搆璇題　右向飛流甃錦石
栴檀香散滿天台　青獅白象時徘徊
巖前鐘韻今方續　鉢上曇花好再開
憶昔葛翁隱華頂　醮壇鶴去茶煙冥
今來重結梵王緣　到頭□悟三生惺
方廣可望亦可尋　騷客往往成高吟
入門曾識布施法　讚爾能銷慳悋心

諸明公贈僧燈詩

吳中禮石佛還天台，王穉登贈
白雲流水伴閒身　桂衲栖遲鳥雀馴
古佛浮來知異代　空門到處悟前因
坐回芳草過殘臘　聽盡鳴禽已暮春
行度石梁人境隔　芒鞋細踏落花塵

紫阜山講經還天台，蔡宗明贈
擁錫西來日　繙經北去時
高天法雲影　落日朔風吹
路斷霞標見　山空木葉遲
浮生吾已覺　汗漫遠相期

四明講經還天台，諸明公贈

屠隆
鐙公結室住幽溪　水接天台佛隴西
松下石牀談般若　齋前寶地種菩提
義標二月金錍朗　香繞諸天繡蓋低
說罷楞嚴歸去早　海門花雨落伽黎

蔡學用
浮雲無定在　人身豈常住
師居天台南　飄然乃東顧
手把楊柳枝　灑灑徧甘露
渴士思遙源　不減欽龍樹
慧日曜法筵　果見寶花雨
口風吹雪山　逝川拯溺具
四眾聞諦詮　利者立解悟
愧我交喪深　八正苦莫喻
徒從白社遊　攢眉一如故
惆悵送我師　目望九峯路
緬惟支遁踪　因仰右軍步
勝覽自昔奇　千載共情素
倘過楢溪行　兼懷孫綽賦
雙闕比瓊臺　丹霞赤城亙
有時閉禪關　石梁誰與度

屠本畯
吾師無住相　金策又從東
歸去天台路　祥雲賞不窮
談經花雨橫　度世法輪空
莫笑亂官晚　猶能送遠公

李德學
杖錫春來別翠微　薰風還向故山歸
滄江月送孤帆影　赤徼猨迎老衲衣
石室低回雲自滿　松枝談對伴應稀
卻慙野客疎狂甚　願乞蒲團聽指揮

沈明臣
名師說法率陀天　嚴淨香華敞法筵
白足僧疑褊袒問　青雲士辯攝衣前
講時猨傍翻經石　聽後龍潛洗鉢泉
我欲遠投黃葉寺　從師身到石橋邊

楊德政
一聞三藏理　勝義詎能標
電露窺生滅　雲霞伴寂寥
書題瑤島近　夢繞赤城遙
問法龍常護　興慈象可調
錫飛華頂月　杯渡海門潮
忍草行邊茁　天花講處飄
願資功德水　一為滌凡囂

張邦伊
一杯東渡指迷津　到處慈悲普利人
花覆香臺留講席　鹿迎幢蓋引歸輪
不污蓮葉成千品　無住山雲作四隣
 遙睇石梁煙霧杳　願隨飛錫接芳塵

張邦伺
昔日來滄海　飫師甘露津
今日歸赤城　遠望丹霞紛
良晤誠不易　宿德難具陳
佩之如意珠　朗照千月輪
吹萬覺羣迷　鏜鞳洪鐘聞
既廣長舌相　復引攢眉人
所以白社客　握手不能分
聞師考禪室　名山極嶙峋
一萬八千丈　芙蓉高秋旻
瀑流飛積雪　香谷散長春
幽溪碧雲合　清泰足怡神
已解身為寄　甯超劫是塵
倘餘十笏地　晨夕願相親

陳緯
同向空壇禮覺華　轉悲窮子滯天涯
青蓮已悟開龍藏　白法親聞喻鹿車
海國潮生華頂月　江門雲幻赤城霞
何年乞與西林社　日繞猊牀叩結跏

張應崧
聞說天台上　千峯挂一帆
去天原咫尺　絕地且巉巖
古洞餘殘雪　深林鎖石嵐
有時還入定　山月照空函

張邦岱
聽罷楞嚴別遠公　一瓢一笠任西東
定時衲挂藤花老　歸去杯浮水月空
霞起赤城凝紺殿　雲連華頂護珠宮
何時杖錫重過此　大地弘揚智者風

聞龍
步出城南郊　遙騁千里目
大江何瀰漫　眾山亦崒嵂
嶽嶽天人師　頭陀來海國
桑下宿不三　言邁返空谷
矯矯野鶴鶱　濯濯冰壺潔
瀑布濕方袍　霞標絢金筞
山猨拾果迎　林鳥鳴相匿
和光不自炫　實證疇能測
少室避機鋒　匡廬慙理窟
道本絕去來　心豈存乖隔
請從石室覲　孰謂異疆域

李麟
法師居天台　而實未嘗住
我輩感即來　他方感即去
去來何所為　演說諸往具
以茲釋楞嚴　著述成玄義
八法等云云　深與經相契
肉身比丘讖　今始當其記
言下獲法身　合掌成斯偈

陳來譽
吾師飛錫自天台　無異曇花此再開
教似冰壺含寶月　聲同空谷走長雷
忽聞瓢笠歸華頂　猶見龍神護講臺
去路悠悠天界逼　何年重度石梁來

沈雲沖
三乘開眾悟　說偈屢登堂
揮塵花常滿　懸燈鴿自翔
幾人成正覺　隨處是津梁
願結天台約　修因禮法王

施文德（二首）
天台喜復啟圓宗　卓錫高明第一峯
想見繽紛花雨處　栴檀座下繞天龍

廿年無賴病維摩　風浪猶驚在愛河
欲學無生師又去　幽溪何日共煙蘿

沈泰鴻
為問天台路　霞標萬丈披
荒臺曾說法　異蹟夙探奇
瀑布懸新雨　松門放舊枝
寒暄真自隔　隱顯亦奚私
徑轉區中絕　人歸物外疑
昔嘗聞智者　今又覩燈師
慧炬熒晴日　精廬俯碧漪
眼前飛鳥疾　窗外亂峯危
猨狖嚴迴復　蛟龍巧護持
鐘聲凌梵遠　香靄入雲遲
甘露分玄鑰　靈花𢿱赤髭
石如依講席　草似結英姿
毳衲經三伏　津梁度六時
忽來開善趣　便許訂幽期
緣障吾當謝　彫談世冣宜
衰榮觀已熟　冷暖飲先知
水以無情照　蓮從不染窺
他年容再扣　應否訊何誰

沈泰湻（二首）
古木千章鶴自栖　森森法座近幽溪
東西南北元無主　何處穿雲度紫梯

山源直接萬峯西　白石蒼松夾兩溪
法杖欲歸禪榻去　閒雲如有舊封題

薛岡：十洲社集分體賦贈
湖中十洲杳難識　至今煙水凝秋色
水曲樓臺十萬家　朱闌粉壁映窗紗
晚風官舫傳歌舞　朝雨漁舟出落花
晚風朝雨四時新　長傍風流賀季真
祠前有磯堪結社　流觴列坐皆高人
不獨高人訂交契　更有真僧度塵世
手中錫杖高於頂　杖頭一鉢供粗糲
二月湖水生　隨流入四明
五月湖風來　吹噓返天台
來時相詫寒山子　赤城霞染袈裟紫
還向寒山劚茯苓　石窗雲散袈裟青
山長水遠師獨往　百尺修梁攀葛上
白雲滿路無人迎　樹底深深拜魍魎
醴泉碧林世所稀　經時不雨滴翠微
深處煩師築雲庵　他年待解薜蘿衣

僧傳慧
幽溪尊者總持後　現身五濁離塵垢
早契台家性具宗　普為眾生談妙有
開權譬喻還祗夜　座上長聞獅子吼
玄關幽鋌籍弘宣　得意維摩甯杜口
慧也逢師二十年　已作吾師牛馬走
許我稍餘信解資　怪余未斷聲聞酒
憶昔慈悲早見憐　衣珠默繫情彌厚
今日重來示我珠　始覺蓮花吾父母
旋聞又欲返天台　心擬從之尚掣肘
作繭冰蠶赴火娥　自纏自炙伊誰咎
傲雪堅貞羨柏松　望風零落慙蒲柳
嗚呼　蒲柳摧殘固等閒　松柏豈亦能長久
願借幽溪屋數椽　萬一蒙師推座首

僧佛引（二首）
拂衣來越水　應世度羣生
到處稱慈父　隨方現化城
路經華頂舊　門對石梁平
遙憶雙林下　名香出澗清

德香薰海眾　宇宙徧知名
歸路千峯亂　長江一葦輕
霞標臨海赤　瀑布落天清
不逐中瓶去　空多別後情

僧弘灝
聞說天台路　如從鳥道行
衣寒山靄重　錫響谷風清
塔影雙峯合　松濤九里晴
自嗟貧乏久　早慰髻珠明

僧圓復
江郊南望草連空　歸路微茫霄漢中
滄海波侵螺髻碧　赤城霞映戒珠紅
曉吟天姥消殘雪　晚度浮梁跨彩虹
數載相從猶未悟　真慙頑石感生公

僧正亮
玉几高登百寶臺　寶蓮五色舌端開
慧光普照恆沙界　法韻咸驚大辯才
方渡木杯停海岸　又飛金筞入天台
心空來徃知無著　自隔迷雲望轉哀

錢塘勝果寺講經還天台，周錫圭贈
天台山高在何處　翠翦芙蓉落煙霧
我昔依稀夢裏遊　覺來月色紛琪樹
幽溪先生朅相遇　擊皷吹螺雨法雨
瓊臺敷座發仙音　江山滿目供揮麈
非空非有指真如　一枝一葉皆沾濡
廣長舌覆大千界　窮兒始獲衣中珠
法席蟬連殊未已　一杯又渡錢塘水
赤城縹緲望無極　餘霞散作空中綺
心懷形勝經歲旬　因師飛錫猶馳神
何時借結雲中屋　鼎炊白石搏青精
桃花流水今已杳　當年應悔求仙早
六十小劫彈指間　桑田滄海何須道
秋來準擬尋雙闕　綸巾野服瑤天末
石梁橫據吸銀河　華頂高眠擲明月
山中猨鶴舊有盟　石壇芝草長青青
名區不憎俗士駕　掃徑為我呼山靈

何白寄贈，兼懷朗初
吁嗟南宗久寥廓　阿師復振人天鐸
去年說法吹臺山　機鋒鑿鑿開霜𨬱
天龍獅象繞經臺　六時擁護鳴天樂
湧舌蓮花吐貝多　灌頂醍醐出酥酪
了義真看鑛出金　離筌直是林辭籜
何人寶炬照昏迷　有客金錍開障膜
貧逢長者與寶珠　病遇醫王飲良藥
大海咸資智慧舟　九關更啟葳蕤鑰
日斜下席據高梧　山氣霏霏圍翠幙
風高仙梵出空林　夜靜霜鐘流斷壑
繩牀相對發清機　佛火熒熒掩深閣
香積伊蒲弟子俱　紫筍朱英和露嚼
熏習宗雷不啻過　襟期惠肇差堪託
吾師振錫向四明　談空趺坐楞伽石
白法元知不住施　指揮更見鬘陀落
彷彿容輝不可攀　問訊幾從南海泊
前日沙門江上來　還枉徽音慰寂寞
琅函法寶諸佛印　五井新詩朗公作
朗公一別倐經秋　方外清遊恍如昨
楓林同載會昌湖　一葉蜻蛉出山郭
玄言天酒溢金盤　出水芙蓉何綽約
慧業翻嫌綺語新　道尊元與時名薄
伊余落穆亦何為　即有雕龍總糟粕
天台雪竇共相思　題書遙寄支郎鶴

五峙講經還天台，項復弘贈
台教源流遠　高明紹梵音
扶桑紅日近　華頂白雲深
清磬度山翠　黃花布地金
三乘示方便　萬法總惟心

林國材
解印歸來臥白雲　風塵總不到松筠
身從寶蓋依華座　手散天花聽梵文
五峙法空霞作綺　一龕慧月虎成羣
總知隨處皆蓮土　何事幽溪兩地分

錢塘勝果山修懺還天台，虞湻熙贈
玄津向絕垠　真門非外獎
超然月枕車　晶晶離塵鞅
新伊鑒虞瞳　懸皷交帝網
飲我以醍醐　經王洵無上
四行淨浮根　五悔導哀響
普現妙色身　崩山始稽顙
辰阿素煙浮　黑月微星朗
羣昏俟燈公　千緇同一仰
吳岫啟靈壇　笪梵虛方丈
洪鐘震幽林　衣珠輝象罔
香雲流玉毫　雜花騰寶掌
彩纈宛隋宮　芬芳集朱幌
祥氣蕩炎風　神光燭仙榜
將夢九頭龍　倘遇六牙象
誴芝生胡牀　利樹栽空壤
乍可抽見腸　正爾滌凡想
三周詎有疲　雙輪庶無往
勸請合情條　慇勤遡方廣
何當復來儀　式引遵安養

修天台山志，金以諫寄贈
開士修書處　天台選佛場
高明懸寺鶴　宏淨甲禪堂
地勢依金嶺　溪流帶石梁
藤蘿緣逕合　松檜倚門蒼
丈室琉璃砌　方疏瑇𤦛墻
連牀攤貝葉　充棟襲縹緗
燕尾穿紋細　蟲絲蠧錦長
標題函孔墨　臚列盡緇黃
禹貢探將遍　秦封記不忘
巉岏思剖劂　幽隱必輝煌
雲笈抽真秘　星官失保章
徵求方內外　詮序事存亡
玄語紛如屑　靈機露似芒
陶鎔無瓦礫　點綴到粃糠
十斛供燒石　千翻啟砑光
端溪磨古玉　湘浦截新篁
水泛龍池黑　花分鹿苑芳
天人朝送供　神女夜添香
易草陰移席　高吟月下廊
編圖凌五岳　結篆逼三倉
至理參微妙　奇言破渾茫
僧林聞皷吹　藝圃挾風霜
受筆煩鴻輩　澄心印象王
誰能將語晦　吾欲剖身藏
萬品應難說　同歸七寶裝

周錫圭：讀無盡大師天台山志偶述
支提秀異境　華頂森怪絕
崚嶒幾千仞　呼吸應帝闕
天迴海日浮　霧洗霞光發
珠林簇佛龕　玉函閉仙穴
瀑流萬壑雲　松亂千巖雪
名區鬱阻脩　奇歇空突兀
載展幽谿志　懸鑑燭鬚髮
標指知月形　勝情賴超豁
塵網及兩紀　樊龍苦覊紲
何時從杖錫　瑤華幸分掇

又讀山志，因得三人，領以幽溪，作四賢詠
晉常侍孫興公
孫公賦遂初　經營東山岑
筞杖經長阜　磐桓依茂林
天台八百里　繪賦良工心
模勝開幽絕　詠句見嶔崟
遂令千載下　金石有遺音

宋康樂矦謝客兒
昔聞謝康樂　懷符刺永嘉
探奇暢詠嘯　靜慮澹八遐
慧印貝葉義　筆散琪樹花
怡情斤竹秀　遊神赤城霞
尚子謝晚妍　魯生悲盜夸
人歸蹟猶存　千載悵巖阿

唐學李太白
文園昔慢世　長庚亦云然
眠雲吸日月　借鹿從神仙
濯纓吳泉流　晞髮扶桑顛
天姥夢飛越　五峯志留連
浮杯雄劒氣　粲花露新篇
身來金粟後　意凌丹丘前
天台何處山　空翠吐青蓮

明幽溪法師燈公
幽溪振宗緒　結宇棲高明
含虛頓一極　了義超三乘
揮玄夜掃月　觀化日支藤
淨土開十門　字字蓮花生
迷途建寶幢　覺踏指金繩
紛紜集緇侶　雝肅禮法庭
授記故有緣　吹萬原無情
甘雨從茲灑　塵土還清泠

陳繼疇：聽幽溪法師講《法華經》于山陰大善寺賦贈
末法日凌夷　聖澤幾湮墜
疑網牿闡提　多岐蠱梵志
佛子等恆沙　真詮誰堪寄
千載有燈公　宗門嗣正系
直探台教源　人我期兼利
爰作天人師　巍巍登法位
舌吐青蓮花　指揮鉄如意
妙法衍一乘　真常現三昧
白日麗中天　皎皎消陰翳
龍女愛河乾　脩羅怒刃棄
天樂闥婆陳　緒言鶖子繼
伊余初學人　悠悠牽章句
參究匪一朝　無由見了義
何幸逢導師　而獲沾法施
願言勵翹勤　於焉發弘誓
依此甘露門　漸入三摩地

劉康社：送幽溪法師還天台山
我懷出世思　久厭塵囂網
十載負幽期　終霄勞積想
衣珠一念迷　敝帚千金享
每欲訪通人　與之遊無象
何當慧燄微　誰扶凡夫想
智者有雲孫　卓哉嗣遺響
瓊臺結淨居　銀地開方丈
座泠水光浮　衣間苔色上
悠然五陰空　廓爾四門敞
學士競山瞻　緇林沼漢仰
浮杯凌滄海　挂錫來窮壤
憐我固佛民　何為麗坌鞅
爰揮玉麈頻　更拭金鎞朗
妙理破疑襟　玄談恣勝賞
寶池蓮欲舒　星澗泉應悵
忽憶石梁雲　自扶桃竹杖
秋風行色佳　落日離心怏
猿鶴相向迎　交遊切餘愴
我慙未拂衣　何得同長往
唯有夢中魂　殷勤到方廣

旃檀像成志喜
末法日凌夷　眾生迷習見
苦無宿昔因　不覩如來面
開士愍沉淪　慨然思極援
乃崇象教源　欲使玄風扇
旃林購珍木　鏤象依崇殿
神力犍連供　奇踪忉利現
金容滿月輝　螺髻青珠炫
彈指仰慈顏　人天同歎羨
始知安養國　居然趨震旦
彌陀本性中　生佛原無間
余亦方外人　偶爾牽憂患
壯志願歸依　塵情薄婚宦
焚香掃虛室　長作西方觀
巳知劫是塵　甯昧身為幻
稽首畢微誠　接足希明鑑
幸資般苦舟　令予躋彼岸

周應賔：贈幽溪講經還天台
高座譚經處　潮音雜梵音
三車開寶筏　半偈得金針
雲樹江前舞　天花雨後深
石梁歸棹急　去住兩無心

周應治：石梁行送幽溪法師還天台
天台盤旋八百里　赤城突屹丹霞起
中有石梁雲外見　隱隱孤虹跨天漢
琪樹參差杳難即　福庭緲緲無消息
應真化現金烏翔　曇公洗腸澗水赤
上人卓錫佛隴西　荷擔如來大法師
四方從學若雲集　昔日虎溪今幽溪
何幸浮杯來海上　開函為演楞嚴藏
法鼓一聲清磬幽　無數天花盈几丈
慙余質謝淵明儔　蓮社欣逢惠遠遊
方外論交比金石　世塵直欲等浮漚
君今振錫天台去　我願侶之訪真際
請君試問寒山子　石梁坦道今開未

屠隆：贈幽溪師講經還天台
大師琉璃王　智若湛蒙翳
又如多寶船　人海涉而利
隨喜振金策　至止譚玄義
適來講楞嚴　見聞咸受記
講罷還天台　孤雲不留滯
天台故與四明連　天姥金庭持顧指
大師嵗嵗往復還　代佛金口宣青蓮
嗟予不悟大乘禪　安得三昧忘蹄筌
我師慈悲雖可憐　譬比頑石那可鐫
送師還山心黯然　師但熟視無一言
明張紺目睨青天　予亦抗手別蒼烟

金錫敦：贈幽溪至永嘉刻香像并山志成還山
天台信靈譎　峭崒盤𤥻隩
吾師託幽想　結趺愜平夙
搴舟向永嘉　欲朗羣生目
購木鏤香象　製作何大樸
刻畫摹吳生　精微驅顧陸
妙與優填儔　千秋拓信宿
遺悰寄逸翰　慧想騖疋逐
苞稡羣山奇　品藻綴實錄
興公具典刑　前修聊以勗
靈境起煩雜　搜剔無滲漉
作述淹至理　世人真碌碌
徂節變蟄蟲　炎涼改初服
施塗被嚴霜　瓊臺中天肅
蹉跎曠玄蹤　誰能挹清淑

邵建章：贈幽溪刻栴檀像
鎔金鑄范蠡　買絲繡平原
人生各有慕　目擊斯道在
阿師秉慧業　夙譽著□門
舌底蓮華吐　指下貝葉翻
四座聆妙音　漸漸破愚昏
潦澄覺泉冽　霧埽窺日暾
更念沉迷者　風幡無定論
欲令法輪轉　政賴象教尊
取材旃檀林　摹跡給孤園
莊嚴金粟影　光輝寶月痕
俯攝眾生趣　仰報如來恩
豈云有漏因　用斷無明根
我生苦纏縛　譬彼羊觸藩
衣色頗思壇　顛毛長欲髠
願乞甘露水　一洗此塵煩
頂禮依佛足　相對兩忘言

汪其俊：贈幽溪法師三吳解講歸天台
由來去住總空華　到處雲山是故家
振錫潮飛滄海月　翻經花散赤城霞
即看講□慈□滿　還對玄栖寶樹斜
神悟密知超曠劫　為憐蕪漫滯天涯

[跋]

天台山方外志跋
客僧自朝山來，禮定慧真身塔已，入室問訊。適見敏曦校勘本山方外志，展卷不數頁，避席而請曰：「寶山夙以教觀為家法，今校此志，敢問何教何觀所攝？」答曰：「坐！試詳言之。上座未來，天台安在？見山見志，從因緣生，是生滅法。藏教所攝，名為假觀。心外無山，山外無志；誰山誰志？當體俱空，是無生法。通教所攝，名為空觀。山列千層，志詮萬事；星羅棋布，差別重重，是無量法。別教所攝，亦即假觀。諸祖三德一心，印入千峯，而纖塵不立。此山名巒勝蹟，收入一志而傳遍寰區；一入一切，一切入一，是無作妙法。圓教所攝，名中道觀。經云：『知一切法，即心自性。』成就慧身，不由他悟。上座欲判教觀，還請自問。」
客曰：「善哉家法，拈來即是！既聞命矣！國朝龍興以來，近三百年，豈無碩德宏法於兹？即今塔院莊嚴，何緣興起？要皆山志所必載，何不續加新輯，而必重刊明本舊志？」答曰：「未曾織錦，何自添花？敏曦願此久矣，殆有時節因緣在乎！」客曰：「敢問吾師，住山其已久如？」答曰：「曦為蒼溪沙彌，佛前自誓，宏揚教乘，勉繼台宗。同治十年辛未春，始住天台華頂方丈。訪求山志，片帙無存。旋詣真覺寺，頂禮智者大師塔，見其椽梠差脫，廧壁圮坼，惻然引為己憂。光緒五年己卯，重刊《楞嚴圓通疏》。蕆事，應武林天龍寺講《法華經》。聞錢唐息庵許居士方校勘台家書。敏曦以本願謁，譚及真覺寺傾圮，居士潸然出涕，曰：『東土小釋迦，為宏揚教典鼻祖。塔院興廢，震旦法運攸關，豈獨係天台一山也哉？』遂發願首創捐金，并約同願貴筑李明府捐助鶴俸，屬敏曦力為重興。次年，覺塵沈太史為譔募建緣啟。嗣是諸方檀施，銖積寸累，殫十餘年，經營艱苦，而前後兩殿暨講堂、方丈、僧寮、客舍，悉復舊觀。且又增構飯王殿於東北，追祀釋迦如來之所自出，而以智者大師之父母從祀，推本窮源，表孝道焉。迄己丑嵗，迺得丹艧圓滿。若非宰官居士護法宏願，曷克臻此？客曰：「百廢具興，洵爲美善。第俗云：葬者藏也。塔院陰地，宜乎幽靜。今常住僧多，頻年講經傳戒，輒集數百人，得毋嫌喧攘否？」答曰：「隋開皇十七年，建定慧真身塔院。迄宋祥符元年戊申，改「真覺寺」額。彼時龍象雲集，更盛於今。前明隆萬間，真稔先師重興佛殿、僧房，亦嘗講經二十年。然則動靜各有機緣，盛衰俱關法運。聖感眾應，眾感聖應，皆有不可思議者矣，豈人力所能為耶？他若安徽池州九華山暹羅太子塔院，相傳為地藏應化真身；浙江杭州西湖淨寺永明塔院，為彌勒應化真身；奉化封山寺布袋和尚塔院，為彌勒應化真身。凡現住世者不可枚舉，要皆晨鐘暮鼓、梵唄經魚，無間寒暑。且四時香火，梯山航海而往者，較真覺寺倍蓰，曾何嫌其喧攘乎？」
客乃恍然曰：「法海淵深固難蠡測，而真覺寺重興緣由，何可不載於山志？」答曰：「敏曦住山數十年，其耿耿不能忘者，惟以不獲本山舊志為憾。平時徧處搜求，袛遇斷簡殘編，未逢足本。前年復謁息庵居士於吳門，語及山志，居士曰：『吾家《徑山全藏》中，語錄、山志為南北藏所未收者甚夥，曾憶有《天台志》在。』遂發篋開緘，果出示幽谿先師所著《方外志》三十卷，完善無缺。敏曦歡欣頂禮而受持曰：『踏破芒鞋無覓處，得來全不費工夫。當速付棗梨。』覺塵沈居士從旁贊曰：『二公滿願，會有夙因。現成先刊，勿減勿增。』敏曦夕陽晚景，才亦不勝。續編新志，還俟後人。」客僧於是唯唯而退。爰詮次所問答，以備續修志者擇焉。
時在光緒二十年歲次甲午秋八月，佛隴真覺寺住持釋敏曦謹跋

補錄：天台方外志跋
明萬歷間，傳鐙禪師撰《天台山方外志》，都三十卷。《四庫提要》已著錄矣，而其書迄未廣布。以釋氏言釋，與專志山川輿地者不同，故儒家罕言之。今以世風凌替，大道不行，不得不以神道設教挽回末俗，借慈悲之妙義，懲剽掠之澆風。於是貝葉梵書日顯於世，延僧說法、數典談玄。而宗派源流，聽者或未甚明瞭；然則志傳紀載等書，所亟當探討矣！我集雲軒為南屏佛祖開化勸人而設，融貫三教，行將獨闢一宗。而探本窮源，台宗實為先河之導。上年王一亭先生以此書板已被燬，搜求原本，屬付校印，以廣流傳。繼鐙師纘述之苦心，即仰體佛祖開宗之雅化，留意研求佛學者所爭先快覩也。
壬戌九秋，南屏弟子伊覺任謹跋

