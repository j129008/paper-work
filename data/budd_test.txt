大和十七年後魏高祖遷都洛陽詔司空公穆亮營造宮室洛陽城門依魏晉舊名
東面有三門北頭第一門曰建春門漢曰上東門阮籍詩曰步出上東門是也魏晉曰建春門高祖因而不改次南曰東陽門漢曰東中門魏晉曰東陽門高祖因而不改次南曰靑陽門漢曰望京門魏晉曰淸明門高祖改爲靑陽門
南面有三門東頭第一曰開陽門初漢光武遷都洛陽作此門始成而未有名忽夜中有柱自來在樓上後瑯琊郡開陽縣言南門一柱飛去使來視之則是也遂以開陽爲名自魏及晉因而不改高祖亦然次西曰平昌門漢曰平門魏晉曰平昌門高祖因而不改次西曰宣陽門漢曰津門魏晉曰津陽門高祖因而不改
西面有四門南頭第一門曰西明門漢曰廣陽門魏晉因而不改高祖改爲西明門次北曰西陽門漢曰雍門魏晉曰西明門高祖改爲西陽門次北曰閶闔門漢曰上西門有銅璇璣玉衡以齊七政魏晉曰閶闔門高祖因而不改次北曰承明門承明者高祖所立當金墉城前東西大道遷京之始宮闕未就高祖住在金墉城城西有王南寺高祖數詣寺沙門論議故通此門而未有名世人謂之新門時王公卿士常迎駕於新門高祖謂御史中尉李彪曰曹植詩云謁帝承明廬此門宜以承明爲稱遂名之
北面有二門西頭曰大夏門漢曰夏門魏晉曰大夏門嘗造三層樓去地二十丈洛陽城門樓皆兩重去地百尺惟大夏門甍棟干雲東頭曰廣莫門漢曰榖門魏晉曰廣莫門高祖因而不改廣莫門以西至於大夏門宮觀相連被諸城上也
熈平元年靈太后胡氏所立也在宮前閶闔門南一里御道西其寺東有太尉府西對永康里南界昭玄曹北鄰御史臺閶闔門前御道東有左衛府府南有司徒府司徒府南有國子學堂內有孔丘像顔淵問仁子路問政在側國子南有宗正寺寺南有太廟廟南有護軍府府南有衣冠里御道西有右衛府府南有太尉府府南有將作曹曹南有九級府府南有太社社南有凌隂里卽四朝時藏氷處也中有九層浮圖一所架木爲之舉高九十丈有刹復高十丈合去地一千尺去京師百里已遙見之初掘基至黃泉下得金像三千軀太后以爲信法之徴是以營建過度也刹上有金寶瓶容二十五石寶瓶下有承露金盤三十重周匝皆垂金鐸復有鐵鏁四道引刹向浮圖四角鏁上亦有金鐸鐸大小如一石甕子浮圖有九級角角皆懸金鐸合上下有一百二十鐸浮圖有四面面有二戸六牎戸皆朱漆扉上有五行金釘合有五千四百枚復有金環鋪首布殫土木之功窮造形之巧佛事精妙不可思議繡柱金鋪駭人心目至於高風永夜寶鐸和鳴鏗鏘之聲聞及十餘里浮圖北有佛殿一所形如太極殿中有丈八金像一軀中長金像十軀繡珠像三軀織成五軀作功奇巧冠於當世僧房樓觀一千餘間雕梁粉壁靑繅綺䟽難得而言栝栢松椿扶踈拂簷藂竹香草布護堦墀是以常景碑云須彌寶殿兠率淨宮莫尚於斯也外國所獻經像皆在此寺寺院墻皆施短椽以瓦覆之若今宮墻也四面各開一門南門樓三重通三道去地二十丈形製似今端門圖以雲氣畫彩仙靈綺錢靑鏁輝赫麗華拱門有四力士四獅子飾以金銀加之珠玉裝嚴煥炳世所未聞東西兩門亦皆如之所可異者唯樓二重北門一道不施屋似烏頭門四門外樹以靑槐亘以綠水京邑行人多庇其下路斷飛塵不由奔雲之潤淸風送涼豈籍合歡之發詔中書舎人常景爲寺碑文景字永昌河內人也敏學博通知名海內大和十九年爲高祖所器拔爲律學博士刑法疑獄多訪於景正始初詔刋律令永作通式勑景共治書侍御史高僧裕羽林監王元龜尚書郞祖瑩員外散騎侍郞李琰之等撰集其事又詔太師彭城王勰靑州刺史劉芳入預其議景討正科條商搉古今甚有倫序見行於世今律二十篇是也又共芳造洛陽宮殿門閣之名經途里邑之號出除長安令時人比之潘岳其後歷位中書舍人黃門侍郞祕書監幽州刺史儀同三司學徒以爲榮焉景入參近侍出爲侯牧居室貧儉事等農家唯有經史盈車滿架所著文集數百餘篇給事封暐伯作序行於世裝飾畢功明帝與太后共登之視宮內如掌中臨京師若家庭以其目見宮中禁人不聽升衒之甞與河南尹胡孝世共登之下臨雲雨信哉不虛時有西域沙門菩提逹摩者波斯國胡人也起自荒裔來遊中土見金盤炫日光照雲表寶鐸含風響出天外歌詠讃歎實是神功自云年一百五十歲歷涉諸國靡不周遍而此寺精麗閻浮所無也極物境界亦未有此口唱南無合掌連日至孝昌二年中大風發屋拔樹刹上寶瓶隨風而落入地丈餘復命工匠更鑄新瓶建義元年太原王𠇍朱榮總士馬於此寺榮字天寶北地秀容人也世爲第一領民酋長博陵郡公部落八千餘家有馬數萬匹富等天府武泰元年二月中帝崩無子立臨洮王世子釗以紹大業年三歲太后貪秉朝政故以立之榮謂并州刺史元天穆曰皇帝晏駕春秋十九海內士庶猶曰幼君況今奉未言之兒以臨天下而望昇平其可得乎吾世荷國恩不能坐看成敗今欲以鐵馬五千赴哀山陵兼問侍臣帝崩之由君竟謂如何穆曰明公世跨并肆雄才傑出部落之民控弦一萬若能行廢立之事伊霍復見今日榮卽共穆結異姓兄弟穆年大榮兄事之榮爲盟主穆亦拜榮於是密議長君諸王之中不知誰應當璧遂於晉陽人各鑄像不成唯長樂王子攸像光相具足端嚴特妙是以榮意在長樂遣蒼頭王豐入洛詢以爲主長樂卽許之共剋期契榮三軍皓素揚旌南出太后聞榮舉兵召王公議之時胡氏專寵皇宗怨望假八議者莫肯致言唯黃門侍郞徐統曰𠇍朱榮馬邑小胡人才凡鄙不度德量力長戟指闕所謂窮轍拒輪積薪候燎今宿衛文武足得一戰但守河橋觀其意趣榮懸軍千里兵老師弊以逸待勞破之必矣后然統言卽遣都督李神軌鄭季明等領衆五千鎭河橋四月十一日榮過河內至高頭驛長樂王從雷陂北渡赴榮軍所神軌季明等見長樂王徃遂開門降十二日榮軍於芒山之北河隂之野十三日召百官赴駕至者盡誅之王公卿士及諸朝臣死者三千餘人十四日車駕入城大赦天下改號爲建義元年是爲莊帝于時新經大兵人物殲盡流迸之徒驚駭未出莊帝肇升太極解網垂仁唯散騎常侍山偉一人拜恩南闕加榮使持節中外諸軍事大將軍開府北道大行臺都督十州諸軍事大將軍領左右太原王其天穆爲侍中太尉公世襲并州刺史上黨王起家爲公卿牧守者不可勝數二十日洛中草草猶自不安死生相怨人懷異慮貴室豪家并宅競竄貧夫賤士襁負爭逃於是出詔濫死者普加襃贈三品以上贈三公五品以上贈令僕七品以上贈州牧白民贈郡鎭於是稍安帝納榮女爲皇后進榮爲柱國大將軍錄尚書事餘官如故進天穆爲大將軍餘官皆如故永安二年五月北海王元顥復入洛在此寺聚兵顥莊帝從兄也孝昌末鎭汲郡聞𠇍朱榮入洛陽遂南奔蕭衍是年入洛莊帝北巡顥登皇帝位改年曰建武元年顥與莊帝書曰大道旣隱天下匪公禍福不追與能義絕朕猶庶幾五帝無取六軍正以糠粃萬乗錙銖大寶非貪皇帝之尊豈圖六合之富直以𠇍朱榮徃歲入洛順而勤王終爲魏賊逆刃加於君親鋒鏑肆於卿宰元氏少長殆欲無遺已有陳恒盗齊之心非無六卿分晉之計但以四海橫流欲篡未可暫樹君臣假相拜置害卿兄弟獨夫介立遵養待時臣節詎乆朕覩此心寒遠投江表泣請梁朝誓在復恥風行建業電赴三川正欲問罪於𠇍朱出卿於桎梏恤深怨於骨肉解蒼生於倒懸謂卿明眸擊節躬來見我共叙哀辛同討兇羯不意駕入城臯便爾北渡雖迫於𠒋手勢不自由或貳生素懷棄劍猜我聞之永歎撫衿而失何者朕之於卿兄弟非遠連枝分葉興滅相依假有內闚外猶禦侮況我與卿睦厚偏篤其於急難凡今莫如棄親卽讎義將焉據也且𠇍朱榮不臣之跡暴於旁午謀魏社稷愚智同見卿乃明白疑於必然託命豺狼委身虎口棄親助賊兄弟尋戈假獲民地本是榮物若克城邑絕非卿有徒危宗國以廣寇仇快賊莽之心假卞莊之利有識之士咸爲慙之今家國隆替在卿與我若天道助順誓茲義舉則皇魏宗社與運無窮儻天不厭亂胡羯未殄鴟鳴狼噬荐食河北在榮爲福於卿爲禍豈伊異人尺書道意卿宜三復兼利是圖富貴可保狥人非慮終不食言自相魚肉善擇元吉勿貽後悔此黃門郞祖榮之詞也時帝在長子城太原王上黨王來赴急六月帝圍河內太守元桃湯車騎將軍宗正珍孫等爲顥守攻之弗克時暑炎赫將士疲勞太原王欲使帝幸晉陽至秋更舉大義未决召劉助筮之助曰必克於是至明盡力攻之如其言桃湯珍孫並斬首以殉三軍顥聞河內不守親率百僚出鎭河橋特遷侍中安豐王延明往守硤石七月帝至河陽與顥隔河相望太原王命車騎將軍爾朱兆潛師渡河破延明於硤石顥聞延明敗亦散走所將江淮子弟五千人莫不解甲相泣握手成列顥與數千騎欲奔蕭衍至長社爲社民斬其首傳送京師二十日帝還洛陽進太原王天柱大將軍餘官亦如故進上黨王太宰餘官亦如故永安三年逆賊𠇍朱兆囚莊帝於寺時太原王位極心驕功高意侈與奪臧否肆意帝恐謂左右曰朕寧作高貴卿公死不作漢獻帝生九月二十五日詐言產太子榮穆並入朝莊帝手刃榮於光明殿穆爲伏兵魯暹所煞榮世子部落大人亦死焉榮下車騎將軍𠇍朱陽都等二十人隨入東華門亦爲伏兵所煞唯右僕射𠇍朱世隆素在家聞榮死總榮部曲燒西陽門奔河橋至十月一日隆與妻鄉郡長公主至芒山馮王寺爲榮追福齋卽遣𠇍朱侯討伐𠇍朱那律歸等領胡騎一千皆白服來至郭下索太原王尸喪帝升大夏門望之遣主書牛法尚謂歸等曰太原王立功不終隂圖釁逆王法無親已依正刑罪止榮身餘皆不問卿等何爲不降官爵如故歸曰臣從太原王來朝陛下何忽今日枉致無理臣欲還晉陽不忍空去願得太原王尸喪生死無恨發言雨淚哀不自勝羣胡慟哭聲振京師帝聞之亦爲傷懷遣待中朱元龍齎鐵劵與世隆待之不死官位如故世隆謂元龍曰太原王功格天地造濟生民赤心奉國神明所知長樂不顧信誓枉害忠良今日兩行鐵字何足可信吾爲太原王報仇終不歸降元龍見世隆呼帝爲長樂知其不欵且以言帝帝卽出庫物置城西門外募敢死之士以討世隆一日卽得萬人與歸等戰於郭外𠒋勢不摧歸等屢涉戎塲便擊刺京師士衆未習軍旅雖皆義勇力不從心三日頻戰而游魂不息帝更募人斷河橋有漢中人李荀爲水軍從上流放火燒橋世隆見橋被焚遂大剽生民北上太行帝遣侍中源子恭黃門郞楊寛領步騎三萬鎭河內世隆至高都立太原太守長廣王曄爲主改號曰建明元年𠇍朱氏自封王者八人長廣王都晉陽遣潁川王𠇍朱兆舉兵向京師子恭軍失利兆自雷波涉渡擒莊帝於式乾殿帝初以黃河奔急未謂兆得濟不意兆不由舟楫憑流而渡是日水淺不沒馬腹故及此難書契所記未之有也衒之曰昔光武受命氷橋宜於滹水昭烈中起的盧踊於泥溝皆理合於天神祗所福故能功濟宇宙大庇生民若兆者蜂目豺聲行窮梟獍阻兵安忍賊害君親皇靈有知鑒其㐫德反使孟津由膝賛其逆心易稱大道禍淫鬼神福謙以此驗之信爲虛說時兆營軍尚書省建天子金皷庭設漏刻嬪御妃主皆擁之於幕鏁帝於寺門樓上時十二月帝患寒隨兆乞頭巾兆不與遂囚帝還晉陽縊於三級寺帝臨崩禮佛願不爲國王又作五言曰
至太昌元年冬始迎梓宮赴京師葬帝靖陵所作五言詩卽爲挽歌詞朝野聞之莫不悲慟百姓觀者悉皆掩涕而已永熈三年二月浮圖爲火所燒帝登凌雲臺望火遣南陽王寶炬錄尚書長孫椎將羽林一千捄赴火所莫不悲惜垂淚而去火初從第八級中平旦大發當時雷雨晦冥雜下霰雪百姓道俗咸來觀火悲哀之聲振動京邑時有三比丘赴火而死火經三月不滅有火入地尋柱周年猶有煙氣其年五月中有人從象郡來云見浮圖於海中光明照耀儼然如新海上之民咸皆見之俄然霧起浮圖遂隱至七月中平陽王爲侍中斛斯椿所使奔於長安十月而京師遷鄴
普泰元年尚書令樂平王𠇍朱世隆所立也本是閹官司空劉騰宅屋宇奢侈梁棟踰制一里之間廊廡充溢堂比宣光殿門匹乾明門博敞弘麗諸王莫及也在西陽門內御道北所謂延年里劉騰宅東有太僕寺寺東有乗黃署署東有武庫署卽魏相國司馬文王府庫東至閶闔宮門是也西陽門內御道南有永康里里內復有領軍將軍元义宅掘故井得石銘云是漢太尉荀彧宅正光年中元义專權太后幽隔永巷騰爲謀主义是江陽王繼之子太后妹婿熈平初明帝幼冲諸王權上太后拜义爲侍中領軍左右令總禁兵委以腹心反得幽隔永巷六年太后哭曰養虎自齧長虺成蛇至孝昌二年太后反政遂誅义等沒騰田宅元义誅日騰已物故太后追思騰罪發墓殘尸使其神靈無所歸趣以宅賜高陽王雍建義元年尚書令樂平王𠇍朱世隆爲榮追福題以爲寺朱門黃閣所謂僊居也以前廳爲佛殿後堂爲講室金花寶蓋遍滿其中有一涼風堂本騰避暑之處淒涼常冷經夏無蠅有萬年千歲之樹也
劉騰所立也騰初爲長秋令卿因以爲名在西陽門內御道北一里亦在延年里卽是晉中朝時金市處寺北有濛汜池夏則有水冬則竭矣中有三層浮圖一所金盤靈刹曜諸城內作六牙白象負釋迦在虛空中莊嚴佛事悉用金玉工作之異難可具陳四月四日此像常出辟邪師子導引其前吞刀吐火騰驤一面綵幢上索詭譎不常奇伎異服冠於都市像停之處觀者如堵迭相踐躍常有死人
世宗宣武皇帝所立在閶闔城門御道北東去千秋門二里千秋門內道北有西游園園中有凌雲臺卽是魏文帝所築者臺上有八角井高祖於井北造涼風觀登之遠望目極洛川臺下有碧海曲池臺東有宣慈觀去地十丈觀東有靈芝釣臺累木爲之出於海中去地二十丈風生戸牖雲起梁棟丹楹刻桷圖寫列僊刻石爲鯨魚背負釣臺旣如從地踊出又似空中飛下釣臺南有宣光殿北有嘉福殿西有九龍殿殿前九龍吐水成一海凡四殿皆有飛閣向靈芝徃來三伏之月皇帝在靈芝臺以避暑有五層浮圖一所去地五十丈僊掌凌虛鐸垂雲表作工之妙埒美永寧講殿尼房五百餘間綺䟽連亘戸牖相通珍木香草不可勝言牛筋狗骨之木雞頭鴨脚之草亦悉備焉椒房嬪御學道之所掖庭美人並在其中亦有名族處女性愛道塲落髮辭親來儀此寺屏珍麗之飾服修道之衣投心入正歸誠一乗永安三年中𠇍朱兆入洛陽縱兵大掠時有秀容胡騎數十入瑤光寺媱穢自此後頗獲譏訕京師語曰洛陽男兒急作髻瑤光寺尼奪作婿瑤光寺北有承明門有金墉城卽魏氏所築城東北角有魏文帝百尺樓年雖乆遠形製如初高祖在城內作光極殿因名金墉城門爲光極門又作重樓飛閣遍城上下從地望之有如雲也
太傅淸河文獻王懌所立也懌是孝文皇帝之子宣武皇帝之弟閶闔南御道西望永寧寺正相當寺西有司徒府東有大將軍高肇宅北連義井里井里北門外有桑樹數株枝條繁茂下有甘井一所石槽鐵罐供給行人飲水庇隂多有憇者有佛殿一所像輦在焉雕刻巧妙冠絕一時堂廡周環曲房連接輕條拂戸花蘂被庭至於大齋常設女樂歌聲繞梁舞袖徐轉絲管寥亮諧妙入神以是尼寺丈夫不得入得徃觀者以爲至天堂及文獻王薨寺禁稍寛百姓出入無復限礙後汝南王悅復脩之悅是文獻之弟召諸音樂逞伎寺內奇禽怪獸舞抃殿庭飛空幻惑世所未覩異端奇術總萃其中剝驢投井植棗種瓜須臾之間皆得食士女觀者目亂睛迷自建義已後京師頻有大兵此戲遂隱也
閹官等所立也在東陽門內一里御道南東陽門內道北太北倉導官二署東南治粟里倉司官屬住其內太后臨朝閽寺專寵宦者之家積金滿堂是以蕭忻云高軒斗升者閹官之釐婦胡馬鳴呵者莫不黃門之養息也忻陽平人也愛尚文籍少有名譽見閽寺寵盛遂發此言因卽知名爲治書侍御史寺有一佛二菩薩塑工精絕京師所無也四月七日常出詣景明景明三像恒出迎之伎樂之盛與劉騰相比堂前有酒樹麵木昭儀寺有池京師學徒謂之翟泉也衒之按杜預注春秋云翟泉在晉太倉西南按晉太倉在建春門內今太倉在東陽門內此地今在太倉西南明非翟泉也後隱士趙逸云此地是晉侍中石崇家池池南有綠珠樓於是學徒始寤經過者想見綠珠之容也池西南有願會寺中書舍人王翊捨宅所立也佛堂前生桑樹一株直上五尺枝條橫遶柯葉傍布形如羽蓋復高五尺又然凡爲五重每重葉椹各異京師道俗謂之神桑觀者成市施者甚衆帝聞而惡之以爲惑衆命給事中黃門侍郞元紀伐殺之其日雲霧晦冥下斧之處血流至地見者莫不悲泣寺南有宜壽里內有苞信縣令叚暉宅地下常聞鍾聲時見五色光明照於堂宇暉其異之遂掘光所得金像一軀可高三尺有二菩薩趺上銘云晉太始二年五月十五日侍中中書監荀勗造暉遂捨宅爲光明寺時人咸云此荀勗舊宅其後盜者欲竊此像像與菩薩合聲喝賊盜者驚怖應卽殞倒衆僧聞像叫聲遂來捉得賊
太后從姑所立也入道爲尼遂居此寺在永寧南一里許寶塔五重金刹高聳洞房周匝對戸交踈朱柱素壁甚爲佳麗其寺諸尼帝城名德善於開導工談義理常入宫與太后說法其資養緇流徒無比也
在淸陽門內御道北蒿明寺復在修梵寺西並雕墻峻宇比屋連甍亦是名寺也修梵寺有金剛鳩鴿不入鳥雀不棲菩提逹磨云得其眞相也寺北有永和里漢太師董卓之宅也里南北皆有池卓之所造今猶有水冬夏不竭里中太傳錄尚書長孫稚尚書右僕射郭祚吏部尚書邢鸞廷尉卿元洪超衛尉卿許伯桃梁州刺史尉成興等六宅皆高門華屋齋館敞麗楸槐蔭途桐楊夾植當世名爲貴里掘此地者輙得金玉寶玩之物邢鸞家常掘丹砂及錢數十萬銘云董太師之物後卓夜中隨鸞索此物鸞不與之經年鸞遂卒矣
在開陽門內御道東講殿疊起房廡連屬丹檻炫日繡桷迎風實爲勝地寺西有園多饒奇果春鳥秋蟬鳴聲相續中有禪房一所內置祗洹精舍形製雖小巧構難加以禪閣虛靜隱室凝邃嘉樹夾牗芳杜匝堦雖云朝市想同巖谷靜行之僧繩坐其內飱風服道結跏數息有石銘一所國子博士盧白頭爲其文白頭一字景裕范陽人也性愛恬靜丘園放敖學極六經說通百氏普泰初起家爲國子博士雖在朱門以注述爲事注周易行之於世也
建春門內御道南有勾盾典農籍田三署籍田南有司農寺御道北有空地擬作東宮晉中朝時太倉處也太倉南有翟泉周迴三里卽春秋所謂王子虎晉狐偃盟於翟泉也水猶澄淸洞底明靜鱗甲潛藏辨其魚鼈高祖於泉北置河南尹中朝時步廣里也泉西有華林園高祖以泉在園東因名蒼龍海華林園中有大海卽漢天淵池池中猶有文帝九華臺高祖於臺上造淸涼殿世宗在海內作蓬萊山山上有僊人館上有釣臺殿並作虹蜺閣乗虛來徃至於三月禊日季秋己辰皇帝駕龍舟鷁首遊於其上海西有藏氷室六月出氷以給百官海西南有景山殿山東有羲和嶺嶺上有温風室山西有姮娥峯峯上有露寒館並飛閣相通凌山跨谷山北有玄武池山南有淸暑殿殿東有臨澗亭殿西有臨危臺景陽山南有百果園果列作林林各有堂有僊人棗長五寸把之兩頭俱出核細如鍼霜降乃熟食之甚美俗傳云出崑崙山一曰西王母棗又有僊人桃其色赤表裏照徹得霜即熟亦出崑崙山一曰王母桃也柰林南有石碑一所魏明帝所立也題云苗茨之碑高祖於碑北作苗茨堂永安中年莊帝馬射於華林園百官皆來讀碑疑苗字誤國子博士李同軌曰魏明英才世稱三公祖幹宣□其羽翼但未知本意如何不得言誤也衒之時爲奉朝請因卽釋曰以蒿覆之故言苗茨何誤之有衆咸稱善以爲得其旨歸奈林西有都堂有流觴池堂東有扶桑海凡此諸海皆有石竇流於地下西通榖水東連陽渠亦與翟泉相連若旱魃爲害榖水注之不竭離畢滂潤陽榖泄之不盈至於鱗甲異品羽毛殊類濯波浮浪如似自然也
彭城武宣王勰所立也在建春門外石樓南榖水周圍遶城至建春門外東入陽渠石橋橋有四柱在道南銘云漢陽嘉四年將作大匠馬憲造逮我孝昌三年大雨頺橋柱始埋没道北二柱至今猶存衒之按劉澄之山川古今記戴延之西征記並云晉太康元年造此則失之遠矣按澄之等並生在江表未游中土假因征役暫來經過至於舊事多非親覽聞諸道路便爲穿鑿誤我後學日月已甚有三層塔一所未加莊嚴寺東有中朝時常滿倉高祖令爲租塲天下貢賦所聚蓄也
宿衛羽林虎賁等所立也在建春門外陽渠南寺南有租塲陽渠北有建陽里里有土臺高三丈上作二精舍趙𨓜云此臺是中朝旗亭也上有二層樓懸鼓擊之以罷市有鍾一口撞之聞五十里太后以鍾聲遠聞遂移在宮内置凝閒堂前講内典沙門打爲時節初蕭衍子豫章王綜來降聞此鍾聲以爲奇異遂造聽歌三首行傳於世綜字世讚偽齊昏主寶卷遺腹子也寶卷臨政婬亂吳人苦之雍州刺史蕭衍立南康王寶融爲主舉兵向秣陵事旣克捷遂殺寶融而自立寶卷有美人吳景暉時孕綜經月衍因幸景暉及綜生認爲己子小名緣覺封豫章王綜形貌舉止甚似昏主其母告之令自方便綜遂歸我聖闕更改名曰讃字世務始爲寶卷追服三年喪明帝拜綜太尉公封丹陽王永安年中尚莊帝姉壽陽公主字莒犂公主容色美麗綜甚敬之與公主語常自稱下官授徐州刺史加開府及京師傾覆綜弃州北走時𠇍朱世隆專權遣取公主至洛陽世隆逼之公主罵曰胡狗敢辱天王女乎世隆怒之遂縊殺之
在建春門外御道北所謂建陽里也卽中朝時白社池董威輩所居處里内有瓔珞慈善暉和通覺暉玄宗聖魏昌熈平崇眞因果等十寺里内士庶二千餘戸信崇三寶衆僧刹養百姓所供也
有像一軀舉高三丈八尺端嚴殊特相好畢備士庶瞻仰目不暫瞬此像一出市井皆空炎光騰輝赫赫獨絕世表妙伎雜樂亞於劉騰城東士女多來此寺觀看也
比丘惠凝死一七日還活經閻羅王檢閱以錯名放免惠凝具說過去之時有五比丘同閱一比丘云是寶明寺智聖坐禪苦行得升天堂有一比丘是般若寺道品以誦四涅槃亦升天堂有一比丘云是融覺寺曇謨最講涅槃華嚴領衆千人閻羅王云講經者心懷彼我以驕凌物比丘中第一麄行今唯試坐禪誦經不問講經其曇謨最曰貧道立身以來唯好講經實不闇誦閻羅王勑付司即有青衣十人送曇謨最向西北門屋舍皆黒似非好處有一比邱云是禪林寺道弘自云教化四輩檀越造一切經人中象十軀閻羅王曰沙門之體必須攝心守道志在禪誦不干世事不作有爲雖造作經象正欲得它人財物既得它物貪心即起既懷貪心便是三毒不除具足煩惱亦付司仍與曇謨最同入黒門有一比邱云是靈覺寺寳明自云出家之前嘗作隴西太守造靈覺寺成即棄官入道雖不禪誦禮拜不缺閻羅王曰卿作太守之日曲理枉法劫奪民財假作此寺非卿之力何勞説此亦付司青衣送入黒門太后聞之遣黃門侍郎徐紇依惠凝所說即訪寳明寺城東有寳明寺城内有般若寺城西有融覺寺禪林靈覺等三寺問智聖道品曇謨最道弘寳明等皆實有之議曰人死有罪福即請坐禪僧一百人常在殿内供養之詔不聽持經象沿路乞索若私有財物造經象者任意凝亦入白鹿山居隱脩道自此以後京邑比丘悉皆禪誦不復以講經爲意出建春南門外一里餘至東石橋南北而行晉太康元年造橋南有魏朝時馬市刑嵇康之所也橋北大道西有建陽里大道東有綏民里里内有河間劉宣明宅神龜年中以直諫忤旨斬於都市訖目不瞑尸行百步時人談以枉死宣明少有名譽精通經史危行及於誅死
閹官瀛州刺史李次壽所立也在里東南角卽中朝牛馬市處也刑嵇康之所東臨石橋此橋南北行晉太康元年中朝時市南橋也澄之等蓋見北橋銘因而以橋爲太康初造也
石橋南道有景興尼寺亦閹官等所共立也有金像輦去地三尺施寶蓋四面垂金鈴七寶珠飛天伎樂望之雲表作工甚精難可揚推像出之日常詔羽林一百人舉此像絲竹雜伎皆由旨給
建陽里東有綏民里里内有洛陽縣臨渠水縣門外有洛陽令楊機淸德碑綏民里東崇義里里内有京兆人杜子休宅地形顯敞門臨御道時有隱士趙逸云是晉武時人晉朝舊事多所記錄正光初來至京師見子休宅歎息曰此宅中朝時太康寺也時人未信遂問寺之由緒逸云龍驤將軍王濬平吳之後始立此寺本有三層浮圖用塼爲之指子休園中曰此是故處子休掘而驗之果得塼數十萬兼有石銘云晉太康六年歲次乙巳九月甲戌朔八日辛巳儀同三司襄陽侯王濬敬造時園中果菜豐蔚林木扶踈乃服逸言號爲聖人子休遂捨宅爲靈應寺所得之磚還爲三層浮圖好事者尋逐之問晉朝京師何如今日逸曰晉時民少於今日王侯第宅與今日相似又云自永嘉己來二百餘年建國稱王者十有六君皆遊其都邑目見其事國滅之後觀其史書皆非實錄莫不推過於人引善自向符生雖好勇嗜酒亦仁而不煞觀其治典未爲㐫暴及詳其史天下之惡皆歸焉符堅自是賢主賊君取位妄書生惡凡諸史官皆是類也人皆貴遠賤近以爲信然當今之人亦生愚死智惑已甚矣人問其故逸曰生時中庸之人耳及其死也碑文墓志莫不窮天地之大德盡生民之能事爲君共堯舜連衡爲臣與伊臯等跡牧民之官浮虎慕其淸塵執法之吏埋輪謝其梗直所謂生爲盜跖死爲夷齊妄言傷正華辭損實當時構文之士慙逸此言步兵校尉李澄問曰太尉府前塼浮圖形製甚古猶未崩毀未知早晚造逸云晉義熈十二年劉裕伐姚泓軍人所作汝南王聞而異之拜爲義父因而問何所服餌以致長年逸云吾不閑養生自然長壽郭璞常爲吾筮云壽年五百歲今始餘半帝給步挽車一乗遊於市里所經之處多記舊跡三年以後遁去莫知所在崇儀里東有七里橋以石爲之中朝杜預之荆州出頓之所也七里橋東一里郭門開三道時人號爲三門離別者多云相送三門外京師士子送去迎歸常在此處
在東陽門外一里御道北所謂東安里也北爲租塲里内有駙馬都尉司馬恍濟州刺史分宣幽州刺史李眞奴豫州刺史公孫驤等四宅
胡太后所立也在東陽門二里御道北所謂暉文里里内有太保崔光太傅李延實兾州刺史李詔祕書監鄭道昭等四宅並豐堂崛起高門洞開趙逸云暉文里是晉馬道里延實宅是蜀主劉禪宅延實宅東有脩和宅是吳王孫皓宅李韶宅是晉司空張華宅當時太后正號崇訓母天下號父爲秦太上公母爲秦太上君爲母追福因以名焉中有五層浮圖一所修刹入雲高門向街佛事莊飾等於永寧誦室禪堂周流重疊花林芳草徧滿階墀常有大徳名僧講一切經受業沙門亦有千數太傅李延實者莊帝舅也永安年中除青州刺史臨去奉辭帝謂實曰懷甎音專下同之俗世號難治舅宜好用心副朝廷所委實荅曰臣年迫桑榆氣同朝露人間稍遠日近松邱臣已久乞閒退陛下渭陽興念寵及老臣使夜行罪人裁錦萬里謹奉明敕不敢失墜時黃門侍郎楊寬在帝側不曉懷甎之義私問舍人温子昇曰聞至尊兄彭城王作青州刺史問其賔客從至青州云齊土之民風俗淺薄虛論髙談專在榮利太守初欲入境皆懷甎叩首以美其意及其代下還家以甎擊之言其向背速於反掌是以京師謠語曰獄中無繫囚舍内無青州假令家道惡腹中不懷愁懷甎之義起在於此也潁川荀濟風流名士髙鑒妙識獨出當世清河崔叔仁稱齊士大夫曰齊人外矯仁義内懷鄙吝輕同羽毛利等錐刀好馳虛譽阿附成名威勢所在側肩競入求其榮利甜然濃於四方慕勢最甚號齊士子爲慕勢諸郞臨淄官徒有在京邑聞懷塼慕勢咸共恥之唯崔孝忠一人不以爲意問其故孝忠曰營丘風俗太公餘化稷下儒林禮義所出今雖凌遲足爲天下模楷荀濟人非許郭不識東家雖復莠言自口未宜榮辱也
百官等所立也正始中立因以爲名在東陽門外御道西所謂敬義里也里内有典虞曹簷宇精淨美於叢林衆僧房前高林對牗靑松綠檉連枝交映多有枳樹而不中食有石碑一枚背上有侍中崔光施錢四十萬陳留侯李崇施錢二十萬自餘百官各有差少者不減五千已下後人刋之敬義里南有昭徳里里内有尚書僕射游肇御史尉李彪兵部尚書崔林幽州刺史常景司農張倫等五宅彪景出自儒生居室儉素惟倫最爲豪侈齋宇光麗服翫精奇車馬出入逾於邦君園林山池之美諸王莫及倫造景陽山有若自然其中重巖複嶺嶔崟相屬深蹊洞壑邐逓連接高林巨樹足使日月蔽虧懸葛垂蘿能令風煙出入崎嶇石路似壅而通崢嶸澗道盤紆復直是以山情野興之士游以忘歸天水人姜質志性踈誕麻衣葛巾有逸民之操見偏愛之如不能已遂造亭山賦行傳於世其辭曰
廣平武穆王懷捨宅所立也在靑陽門外二里御道北所謂孝敬里也堂宇宏美林木蕭森平臺複道獨顯當世寺門外金像一軀高二丈八尺相好端嚴常有神驗國之吉凶先炳祥異孝昌三年十二月中此像面有悲容兩目垂淚遍體皆濕時人號曰佛汗京師士女空市里徃而觀之有比丘以淨綿拭其淚須臾之間綿濕都盡更換以它綿俄然復濕如此三日乃止明年四月𠇍朱榮入洛陽誅戮百官死亡塗地永安二年三月此像復汗士庶復徃觀之五月北海王入洛莊帝北巡七月北海大敗所將江淮子弟五千盡被俘虜無一得還永安三年七月此像悲泣如初每經神驗朝夕惶懼禁人不聽觀之至十二月𠇍朱兆入洛陽擒莊帝崩於晉陽在京宫殿空虛百日無主唯尚書令司州牧樂平王𠇍朱世隆鎭京師商旅四通盜賊不作建明二年長廣王從晉陽赴京師至郭外世隆以長廣本枝踈遠政行無聞逼禪與廣陵王恭是莊帝從父兄也正光中爲黃門侍郞見元义秉權政歸近習遂佯啞不語不預世事永安中遁於上洛山中州刺史泉企執而送之莊帝疑恭姦詐夜遣人盜掠衣物復拔刀劍欲煞之恭張口以手指舌竟乃不言莊帝信其眞患攷令歸第恭常住龍華寺至時世隆等廢長廣而立焉禪文曰皇帝咨廣陵王恭自我皇魏之有天下也累聖開輔重基衍業奄有萬邦光宅四海故道溢百王德漸無外而孝明晏駕人神乏王故柱國大將軍大丞相太原王榮地實封陝任惟外相乃心王室大懼崩淪故推立長樂王子攸以續絕業庶九鼎之命日隆七百之祚唯永然羣飛未寧橫流且及皆狼顧鴟張岳立基趾丞相一麾大定海内而子攸不顧宗社讎忌勲德招聚輕俠左右士人遂虐甚剖心痛齊鉗齒豈直金板告怨大鳥感德而已於是天下之望俄然已移竊以宸極不可以曠神器豈容無主故權從衆議暫馭兆民今六軍南邁已次河浦瞻望帝京赧然興愧自惟薄寡本n_p枝踈遠豈宜仰異天情俯乖民望惟王德表生民聲高萬古徃以運屬殷憂時多遭難卷懷積載括囊有年今天眷明德民懷奥主曆數允集歌訟同臻乃徐發樞機副玆竚屬便敬奉璽綬歸於别邸王其寅踐成業允執其中雖休勿休日愼一日敬之哉恭讓曰天命至重曆數匪輕自非德協三才功濟四海無以入選帝圖允當師錫臣旣寡昧識無光遠景命雖降不敢仰承乞收成旨以允愚衷又曰王旣德應圖籙僉屬攸歸便可允執其中入光大麓不勞揮遜致爽人神凡恭讓者二於是卽皇帝位改號曰普泰黃門侍郞邢子才爲赦文叙述莊帝枉煞太原王之狀廣陵王曰永安手翦强臣非爲失德直以天未厭亂逢成濟之禍謂左右將詔來朕自作之直言門下朕以寡德運屬樂推思與億兆同玆大慶肆眚之科一依恒式廣陵杜口八載至是始言海内庶士咸稱聖君於是封長廣爲東海王世隆加儀同三司尚書令樂平王餘官如故贈太原王相國晉王加九錫立廟於芒嶺首陽上舊有周公廟世隆欲以太原王功比周公故立此廟廟成爲火所災有一柱焚之不盡後三日雷雨震電霹靂擊爲數叚柱下石及廟瓦皆碎於山下復命百官議太原王配饗司直劉季明議云不合世隆問其故季明曰若配世宗於宣武無功若配孝明親害其母若配莊帝爲臣不終爲莊帝所戮以此論之無所配也世隆怒曰卿亦合死季明曰下官旣爲議臣依禮而言不合聖心俘翦惟命議者咸歎季明不避强禦莫不歎伏焉世隆旣有忿言季明終得無患初世隆北叛莊帝遣安東將軍史仵龍平北將軍楊文義各領兵三千守太行領侍中源子恭鎭河内及𠇍朱兆馬首南向仵龍文義等率衆先降子恭見仵龍文義等降亦望風潰散兆遂乗勝逐北直入京師兵及闕下矢流王室至是論功仵龍文義各封一千戶廣陵王曰仵龍文義於王有勲於國無功竟不許時人稱帝剛直彭城王𠇍朱仲遠世隆之兄也鎭滑臺表用其下都督瑗爲西兖州刺史先用後表廣陵答曰己能近補何勞遠聞世隆侍宴每言太原王貪天之功以爲己力罪有合死世隆等愕然自是已後不敢復入朝輙專擅國權𠒋慝滋甚坐持臺省家總萬機事無大小先至隆第然後施行天子拱已南面無所干預永熙元年平陽王入纂大業始造五層塔一所平陽王武穆王少子詔中書侍郎魏收等爲寺碑文至二年二月五日土木畢工帝率百僚作萬僧會其日寺門外有石象無故自動低頭復舉竟日乃止帝躬來禮拜怪其詭異中書舍人盧景宣曰石立社移上古有此陛下何怪也帝乃還宫七月中帝爲侍中斛斯椿所使奔於長安至十月終而京師遷鄴焉
太保司徒公楊椿所立也在青陽門外三里御道南所謂景寧里也髙祖遷都洛邑椿創居此里遂分宅爲寺因以名之制飾甚美綺柱朱簾椿弟慎冀州刺史慎弟津司空並立性寬雅貴義輕財四世同居一門三從朝貴義居未之有也普泰中爲尒朱世隆所誅後捨宅爲建中寺出青陽門外三里御道北有孝義里里西北角有蘇秦冢冢傍有寳明寺衆僧常見秦出入此冢車馬羽儀若今宰相也孝義里東卽是洛陽小寺北有車騎將軍張景仁宅景仁會稽山隂人也正光年初從蕭寶夤歸化拜羽林監賜宅城南歸正里民間號爲吳人坊南來投化者多居其内近伊洛二水任其習御里三千餘家自立巷寺市所賣口味多是水族時人謂爲魚鱉寺也景仁住此以爲恥遂徙居孝義里焉時朝廷方欲招懷荒服待吳兒甚厚蹇裳渡於江者皆居不次之位景仁無汗馬之勞高官通顯永安二年蕭衍遣主書陳慶之送北海入洛陽僣帝位慶之爲侍中景仁在南之日與慶之有舊遂設酒引邀慶之過宅司農卿蕭彪尚書右丞張嵩並在其座彪亦是南人唯有中大夫楊元愼給事中大夫王㫬是中原士族慶之因醉謂蕭張等曰魏朝甚盛猶曰五胡正朔相承當在江左秦皇玉璽今在梁朝元愼正色曰江左假息僻居一隅地多濕蟄攅育蟲蟻壃土瘴癘蛙黽共穴人鳥同羣短髮之君無杼首之貌文身之民禀叢陋之質浮於三江棹於五湖禮樂所不沽憲章弗能革雖復秦餘漢罪雜以華音復閩楚難言不可改變雖立君臣上慢下暴是以劉劭殺父於前休龍淫母於後見逆人倫禽獸不異加以山隂請壻賣夫朋淫於家不顧譏笑卿沐其遺風未沽禮化所謂陽翟之民不知癭之爲醜我魏膺籙受圖定𪔂嵩洛五山爲鎭四海爲家移風易俗之典與五常而並跡禮樂憲章之盛淩百王而獨高豈卿魚鱉之徒慕義來朝飲我池水啄我稻梁何爲不遜以以至於此慶之等見元愼清詞雅句縱橫奔發杜口流汗合聲不言於後數日慶之遇病心上急痛訪人解治元愼自云能解慶之遂憑元愼元愼卽口含水噀慶之曰吳人之鬼住居建康小作冠帽短製衣裳自呼阿儂語則阿傍菰稗爲飰茗飲作漿呷啜蓴羮唼嗍蠏黃手把荳蔲口嚼梹榔乍至中土思憶本鄉急手速去還爾丹陽若其寒門之鬼□頭猶脩網魚漉鼈在河之洲咀嚼菱藕捃拾鷄頭蛙羮蚌臛以爲膳羞布袍芒履倒騎水牛洗湘江漢鼓棹遨遊隨波遡浪噞喁沈浮白苧起舞揚波發謳急手速去還爾楊州慶之伏枕曰楊君見辱深矣自此後吳兒更不敢解語北海尋伏誅其慶之還奔蕭衍用爲司州刺史欽重北人特異於常朱异怪復問之曰自晉宋以求號洛陽爲荒土此中謂長江以北盡是夷狄昨至洛陽始知衣冠士族並在中原禮儀富盛人物殷阜目所不識口不能傳所謂帝京翼翼四方之則始登泰山者卑培塿渉江海者小湘沅北人安可不重慶之因此羽儀服式悉如魏法江表士庶競相模楷襃衣慱帶被及秣陵元愼弘農人晉冀州刺史嶠六世孫曾祖泰從宋武入關爲上洛太守七年背偽來朝明帝賜爵臨晉侯廣武郡陳郡太守贈涼州刺史謚烈侯祖撫明經爲中博士父辭自得丘壑不事王侯叔父許河南令蜀郡太守世以學行著聞名高州里元愼情尚卓逸少有高操仁心自放不爲時羈樂山愛水好游林澤博識文淵淸言入神造次應對莫有稱者讀老莊善言玄理性嗜酒飲至一石神不亂常慷慨嘆不得與阮籍同時生不願仕宦爲中散常辭疾退閑未常修敬諸貴亦不慶弔親知貴爲交友故時人弗識也或有人慕其高義投刺在門元愼稱疾高卧加以意思深長善於解夢孝昌年廣陵王元淵初除儀同三司總衆十萬討葛榮夜夢着衮衣倚槐樹而立以爲吉徴問於元愼曰三公之祥淵甚悅之元愼退還告人曰廣陵死矣槐字是木傍鬼死後當得三公廣陵果爲葛榮所煞追贈司空公終如其言建義陽城太守薛令伯聞太原王誅百官立莊帝弃郡東走忽夢射得雁以問元愼元愼曰卿執羔大夫執雁君當得大夫之職俄然令伯除爲諫議大夫京兆許超夢盜羊入獄問於元愼曰君當得陽城令其后有功封城陽侯元愼解夢義出方途隨意會情皆有神驗雖令與侯小乖按令今百里卽是古諸侯以此論之亦爲妙著時人譬之周宣及𠇍朱兆入洛陽卽弃官與華隂隱士王騰周游上洛山孝義里東市北殖貨里里有太常民劉胡兄弟四人以屠爲業永安年中胡煞猪猪忽唱乞命聲及四隣隣人謂胡兄弟相毆闘而來觀之乃猪也卽舍宅爲歸覺寺合家人入道焉普泰元年此寺金像生毛眉髮悉皆具足尚書左丞魏季景謂人曰張天錫有此事其國遂滅此亦不祥之徵至明年而廣陵被廢死
宣武皇帝所立也景明年中立因以爲名在宣陽門外一里御道東其寺東西南北方五百步前望嵩山少室郤負帝城靑林垂影綠水爲文形勝之地𠁊塏獨美山懸堂光觀盛一千餘間交䟽對霤靑臺紫閣浮道相通雖外有四時而内無寒暑房簷之外皆是山池竹松蘭芷垂列堦墀含風團露流香吐馥至正光年中太后始造七層浮圖一所去地百仞是以邢子才碑文云俯聞激電旁屬奔星是也妝飾華麗侔於永寧金盤寶鐸煥爛霞表寺有三池雈蒲菱藕水物生焉或黃甲紫鱗出沒於繁藻靑鳬白雁浮沈於綠水𥗇磑舂簸皆用水功伽藍之妙最得稱首時世好崇福四月七日京師諸像皆來此寺尚書祠曹錄像凡有一千餘軀至八月節以次入宣陽門向閶闔宮前受皇帝散花子時金花映日寶蓋浮雲旛幢若林香煙似霧梵樂法音聒動天地百戲騰驤所在駢比名僧德衆負錫爲羣信徒法侶持花成藪車騎填咽繁衍相傾時有西域胡沙門見此唱言佛國至永熈年中始詔國子祭酒邢子才爲寺碑文子才河間人也志性通敏風情雅潤下帷覃思温故知新文宗學府䠮班馬而孤上英規勝範凌許郭而獨高是以衣冠之士輻輳其門懷道之賔去來滿室昇其堂者若登孔氏之門沾其賞者猶聽東吳之句籍甚當時聲馳遐邇正光中解褐爲世宗挽郞奉朝請尋進中書侍郞黃門子才洽聞博見無所不通軍國制度罔不訪及自王室不靖虎門業廢後遷國子祭酒謨訓上庠子才罰惰賞勤專心勸誘靑領之生竟懷雅術洙泗之風玆焉復盛永熈年末以母老辭帝不許之子才恪請懇至辭淚俱下帝乃許之詔以光祿大夫歸養私庭所生之處給事力五人歲一朝以備顧問王侯祖道若漢朝之送二䟽曁皇居徙鄴民訟殷繁前格後詔自相與奪法吏疑獄簿領成山乃勑子才與散騎常侍温子升撰麟趾新制十五篇省府以之决疑州郡用爲治本武定中除驃騎大將軍西兖州刺史爲政淸靜吏民安之後徴爲中書令時戎馬在郊朝廷多事國禮朝儀咸自子才出所製詩賦詔策章表碑頌讃記五百篇皆傳於世隣國欽其模楷朝野以爲美談也
在景明寺西卽所謂利民里寺南有三公令史高顯畧宅每夜見赤光行於堂前如此者非一向光明所掘地丈餘得黃金百斤銘云蘇秦家金得者爲吾造功德顯畧遂造招福寺人謂此地是蘇秦舊宅當時元义秉政聞其得金就洛索之以二十斤與之衒之按蘇秦時未有佛法功德者不必是寺應是碑銘之類頌其聲跡也
東有秦太師公二寺在景明南一里西寺太后所立東寺皇姨所建並爲父追福因以名之時人號爲雙女寺並門隣洛水林木扶踈布葉垂隂各有五層浮圖一所高五十丈素綵布工比於景明至於六齋常有中黃門一人監護僧舍襯施供具諸寺莫及焉寺東有靈臺一所基趾雖頹猶高五丈餘卽是漢武帝所立者靈臺東辟雍是魏武所立者至我正光中造明堂於辟雍之西南上圓下方八牎四闥汝南王復造磚浮圖於靈臺之上孝昌初妖賊四侵州郡失據朝廷設募征格於堂之北從戎者拜曠掖將軍偏將軍禆將軍當時甲胄之士號明堂隊時虎賁駱子淵者自云洛陽人昔孝昌年戍在彭城其同營人樊元寶得假還京子淵附書一封令逹其家云宅在靈臺南近洛河卿但是至彼家人自出相看元寶如其言至靈臺南了無人家可問徙倚欲去忽見一老翁來問從何而來徬徨於此元寶具向道之老翁云是吾兒也取書引元寶入遂見館閣崇寛屋宇佳麗坐命婢取酒須臾見婢抱一死小兒而過元寶初甚怪之俄而酒至色甚紅香美異常兼設珍羞海陸具備飲訖辭還老翁送元寶出云後會難期以爲悽恨別甚殷勤老翁還入元寶不復見其門巷但見高岸對水淥波東傾唯見一童子可年十五新溺死鼻中出血方知所飲酒是其血也及還彭城子淵已失矣元寶與子淵同戍三年不知是洛水之神也
高祖孝文皇帝所立也爲馮太后追福在開陽門外三里開陽門御道東有漢國子學堂堂前有三種字石經二十五碑表裏刻之寫春秋尚書二部作篆科斗隷三種字漢右中郞將蔡邕筆之遺跡也猶有十八碑餘皆殘毀復有石碑四十八枚亦表裏隷書寫周易尚書公羊禮記四部又讀書碑一所並在堂前魏文帝作典論云碑至太和十七年猶有四　高祖題爲勸學里里有文覺三寶寧逺三寺武定四年大將軍遷石經於頴週迴有園珍果出焉有大谷梨承光之柰承光寺亦多果木柰味甚美冠於京師
勸學里東有延賢里里內有正覺寺尚書令王肅所立也肅字公懿琅琊人也偽齊雍州刺史奐之子也贍學多通才辭美茂爲齊秘書丞太和十八年背逆歸順時高祖新營洛邑多所造制論肅博識舊事大有裨益高祖甚重之常呼王生延賢之名因肅立之肅在江南之日聘謝氏女爲妻及至京師復尚公主謝作五言詩以贈之其詩曰
肅甚愧謝之色遂造正覺寺以憇之肅憶父非理受禍常有子胥報楚之意卑身素服不聽樂時人以此稱之肅初入國不食羊肉及酪漿等物常飯鯽魚羮渴飲茗汁京師士子道肅一飲一斗號爲漏巵經數年已後肅與高祖殿會食羊肉酪粥甚多高祖怪之謂肅曰卿中國之味也羊肉何如魚羮茗飲何如酪漿肅對曰羊者是陸産之最魚者乃水族之長所好不同並各稱珍以味言之甚是優劣羊比齊魯大邦魚比邾莒小國唯茗不中與酪作奴高祖大笑因舉酒曰三三橫兩兩縱誰能辨之賜金鍾御史中丞李彪曰沽酒老嫗瓮注𤬪屠兒割肉與秤同尚書右丞甄琛曰吳人浮水自云工妓兒擲絕在虚空彭城王勰曰臣始解此字是習字高祖卽以金鍾賜彪朝廷服彪聰明有智甄琛和之亦速彭城王謂肅曰卿不重齊魯大邦而愛邾莒小國肅對曰鄉曲所美不得不好彭城王重謂曰卿明日顧我爲卿設邾莒之食亦有酪奴因此復號茗飲爲酪奴時給事中劉縞慕肅之風專習茗飲彭城王謂縞曰卿不慕王侯八珍好蒼頭水厄海上有逐臭之夫里内有學顰之婦以卿言之卽是也其彭城王家有吳奴以此言戲之自是朝貴讌會雖設茗飲皆恥不復食唯江表殘民遠來降者好之後蕭衍子西豐侯蕭正德歸降時元义欲爲之設茗先問卿於水厄多少正德不曉义意答曰下官生於水鄉而立身以來未遭陽侯之難元义與舉坐之客皆笑焉
廣陵王所立也追聖寺北海王所立也並在報恩寺之東法事僧房比秦太上公京師寺皆種雜果而此三寺園林茂盛莫之與爭
南北兩岸有華表舉高二十丈華表上作鳳凰似欲冲天勢永橋以南圜丘以北伊洛之間夾御道有四夷館道東有四館一曰歸正二曰歸德三曰慕化四曰慕義吳人投國者處金陵館三年已後賜宅歸正里景明初偽齊建安王蕭寳寅來降封會稽公爲築宅於歸正里後進爵爲齊王尚南陽長公主寳寅耻與夷人同列令公主啟世宗求入城内世宗從之賜宅於永安里正光四年中蕭衍子西豐矦蕭正德來降處金陵館爲築宅歸正里正德捨宅爲歸正寺北夷來附者處燕然館三年已後賜宅歸德里正光元年蠕蠕至都乆閭阿郍[肱-月+舟]來朝執事者莫知所處中書舎人常景議云咸寧中單于來朝晉世處之王公特進之下可班郍[肱-月+舟]蕃王儀同之間朝廷從其議又處之燕然館賜宅歸德里北夷酋長遣子入侍者常秋來春去避中國之𤍠時人謂之鴈臣東夷來附者處扶桑館賜宅慕化里西夷來附者處崦嵫館賜宅慕義里自葱嶺已西至於大秦百國千城莫不歡附商胡販客日奔塞下所謂盡天地之區已樂中國土風因而宅者不可勝數是以附化之民萬有餘家門巷修整閶闔填列青槐蔭陌緑𣗳垂庭天下難得之貨咸悉在焉别立市於樂水南號曰四通市民間謂永橋市伊洛之魚多於此賣士庻湏膾皆詣取之魚味甚美京師語曰洛鯉伊魴貴於牛羊永橋南道東有白象獅子二坊白象者永平二年乾羅國胡王所献皆施五綵屏風七寳坐床容數人真是異物常養象於乗黃曹象常壞屋敗墻走出於外逢𣗳即㧞遇墻亦倒百姓驚怖奔走交馳太后遂徙象於此坊獅子者波斯國胡王所献也爲逆賊万侯醜奴所獲留於宼中永安末醜奴破始逹京師莊帝謂侍中李或曰朕聞虎見獅子必伏可覔誠之於是詔近山郡縣捕虎以送鞏縣山陽並送二虎一豹帝在華林園觀之於是虎豹見獅子悉皆瞑目不敢仰視園中素有一盲熊性甚馴帝令取試之虞人牽盲熊至聞獅子氣驚怖跳踉曵鎻而走帝大笑普泰元年廣陵王卽位詔曰禽獸囚之則違其性宜放還山林獅子亦令送歸本國送獅子胡以波斯道逺不可送逹遂在路殺獅子而返有司糺劾罪以違旨論廣陵王曰豈以獅子而罪人也遂赦之
高陽王雍之宅也在津陽門外三里御道西雍爲𠇍朱榮所害也捨宅以爲寺正光中雍爲丞相給輿羽葆鼓吹虎賁班劒百人貴極人臣富兼山海居止第宅匹於帝宮白殿丹檻窈窕連亘飛簷反宇轇轕週通僮僕六千妓女五百隋珠照日羅衣從風自漢晉以來諸王豪侈未之有也出則鳴騶御道文物成行鐃吹響發笳聲哀轉入則歌姬舞女擊筑吹笙絲管迭奏連宵盡日其竹林魚池侔於禁苑芳草如積珍木連隂雍嗜口味厚自奉養一日必以數萬錢爲限海陸珍羞方丈於前陳留侯李崇謂人曰高陽一日敵我千日崇爲尚書令儀同三司亦富傾天下僮僕千人而性多儉恡惡衣麄食亦常無肉止有韭菹崇客李元佑語人云李令公一食十八種人問其故元佑曰二九一十八聞者大笑世人卽以爲譏罵雍薨後諸妓悉令入道或有嫁者美人徐月華善彈箜篌能爲明妃出塞之曲歌聞者莫不動容永安中與衛將軍原士康爲側室宅近靑陽門徐鼓箜篌而歌哀聲入雲行路聽者俄而成市徐常語士康曰王有二美姬一名脩容二名艶姿並蛾眉皓齒潔貌傾城脩容亦能爲綠水歌艶姿善火鳳舞並愛傾後室寵冠諸姬士原聞此遂常令徐鼓綠水火鳳之曲焉高陽宅北有中甘里里内荀頴子文年十三幼而聰辨神情卓異雖黃琬文舉無以加之正光初廣宗潘崇和講服氏春秋於城東昭義里子文攝齊北面就和受道時趙郡李才問子文曰荀生住在何處子文對曰僕住在中甘里才曰何徃曰徃城南城南有四夷館才以此譏之子文對曰國陽勝地卿何怪也若言川澗伊洛崢嶸語其舊事靈臺石經招提之美報德景明當世富貴高陽廣平四方風俗萬國千城若論人物有我無卿才無以對之崇和曰汝頴之士利如錐燕趙之士鈍如錘信非虛言也舉學皆笑焉
在城西卽漢之躍龍閣也延熹九年桓帝祠老子於躍龍園室華蓋之座用郊天之樂此其地也高祖遷京之始以地給民憇者多見妖怪是以人皆去之遂立寺焉
太傅清河王懌捨宅所立也在西明門外一里御道北懌親王之中最有名行世宗愛之特隆諸弟延昌四年世宗崩懌與高陽王雍廣平王懷並受遺詔輔翼孝明時帝始年六歲太后代揔萬機以懌名德茂親體道居正事無大小多諮詢之是以熈平神龜之際勢傾人主第宅豐大踰於高陽西北有樓出凌雲臺俯臨朝市目極京師古詩所謂西北有高樓上與浮雲齊者也樓下有儒林館退賔堂形製並如清暑殿土山釣臺冠於當世斜峰入牖曲沼環堂𣗳響飛嚶堦叢花藥懌愛賔客重文藻海内才子莫不輻輳府僚臣佐並選雋俊至於清晨明景騁望南臺珍羞具設琴笙並奏芳醴盈罍佳賔滿席使梁王愧兎園之遊陳思慙雀臺之燕正光初元义秉權閉太后於後宮薨懌於下省孝昌元年太子還總萬機追贈懌太子太師太將軍都督中外諸軍事假黃鉞給九旒鸞輅黃屋左纛輼輬車前後部羽葆鼓吹虎賁班劍百人輓歌二部葬禮依晉安平王孚故事諡曰文獻圖懌像於建始殿拔淸河國令韓子熈爲黃門侍郞從王國三卿爲執戟者近代所無也爲文獻追福建五層浮圖一所工作與瑤光寺相似也
侍中司州牧城陽王所立也在西陽門外一里御道南永康中北海入洛莊帝北巡自餘諸王各懷二望唯徽獨從莊帝至長子城大兵阻河雌雄未决徽願入洛陽捨宅爲寺及北海敗散國道重暉遂捨宅焉永安末莊帝謀煞𠇍朱榮恐事不果請計於徽徽曰以生太子爲辭榮必入朝因以斃之莊帝曰后懷孕於十月今始九月可爾已不徽曰婦生産子有延月者有少月者不足爲怪帝納其謀遂唱生太子遣徽特至太原王第告云皇儲誕育值榮與上黨王天穆博戲徽脫榮帽懽舞盤旋徽素大度量喜怒不形於色遶殿内外懽呌榮遂信之與穆並入朝莊帝聞榮來不覺失色中書舍人温子升曰陛下色變帝連索酒飲之然後行事榮穆旣誅拜徽太師司馬餘官如故典統禁兵偏被委任及𠇍朱兆擒莊帝徽投前洛陽令寇祖仁祖仁一門刺史皆是徽之將少有舊恩故徃投之祖仁謂子弟等曰時聞𠇍朱兆募城陽王甚重擒獲者千戸侯今日富貴至矣遂斬送之徽初投祖仁家賫金一百斤馬五十疋祖仁利其財貨故行此事所得金馬緦親之内均分之所謂匹夫無罪懷壁其罪信矣兆得徽首亦不勲賞祖仁兆忽夢徽云我有黃金二百斤馬一百疋在祖仁家卿可取之兆悟覺卽自思量城陽禄位隆重未聞淸貧常自入其家採掠本無金銀此夢或眞至曉掩祖仁徴其金馬祖仁謂人密告望風欵服云實得金一百斤馬五十疋兆疑其藏隱依夢徴之祖仁諸房素有金三十斤馬五十疋盡送致兆猶不充數兆乃發怒捉祖仁懸首高樹大石墜足鞭捶之以及於死時人以爲交報楊衒之云崇善之家必有餘慶積禍之門殃所畢集祖仁負恩反噬貪貨殺徽徽卽託夢增金馬假手於兆還以斃之使祖仁備經楚撻窮其塗炭雖魏侯之笞田蚡秦主之刺姚萇以此論之不能加也
東王典御寺閹官楊王桃湯所立也時閹官伽藍皆爲尼寺唯桃湯所建僧寺世人稱　英雄門有三層浮屠一所工踰昭義宦者招提最爲入室至於六齋常擊鼓歌舞也
漢明帝所立也佛入中國之始寺在西陽門外三里御道南帝夢金神長丈六項背日月光明金神號曰佛遣使向西域求之乃得經像焉時白馬負而來因以爲名明帝崩起祗洹於陵上自此從後百姓冢上或作浮圖焉寺上經凾至今猶存常燒香供養之經凾時放光明耀於堂宇是以道俗禮敬之如仰眞容浮屠前柰林蒲萄異於餘處枝葉繁衍子實甚大柰林實重七斤蒲萄實偉於棗味並殊美冠於中京帝至熟時常詣取之或復賜宮人宮人得之轉餉親戚以爲奇味得者不敢轍食乃歷數家京師語曰白馬甜榴一實直牛有沙門寶公者不知何處人也形貌醜陋心機通逹過去未來預覩三世發言似讖不可解事過之後始驗其實胡太后聞之問以世事寶公曰把粟與鷄呼朱朱時人莫之能解建義元年后爲𠇍朱榮所害始驗其言時亦有洛陽人趙法和請占早晚當有爵否寶公曰大竹箭不須羽東廂屋急手作時不曉其意經十餘日法和父喪大竹者杖東廂屋者倚廬造十二辰歌終其言也
在西陽門外御道北有三層浮圖一所以石爲基形製甚古畫工雕刻隱士趙逸見而嘆曰晉朝石塔寺今爲寳光寺也人問其故逸曰晉朝三十二寺盡皆湮滅唯此寺獨存指園中一處曰此是浴室前五歩應有一井衆僧掘之果得屋及井焉井雖填塞磚口如初浴堂下猶有石數十枚當時園池平衍果菜葱青莫不嘆息焉園中有一海號咸池葭菼被岸菱荷覆水青松翠竹羅生其旁京邑士子至於良辰美日休沐告歸徴友命朋來遊此寺雷車接軫羽盖成隂或置酒林泉題詩花圃折藕浮瓜以爲興適普泰末雍西刺史隴西王𠇍朱天光揔士馬於此寺寺門無何都崩天光見而惡之其年天光戰敗斬於東市也
西域烏塲國胡沙門僧摩羅所立也在寳光寺西隔墻並門摩羅聦慧利根學窮釋氏至中國即曉魏言隸書凢聞見無不通解是以道俗貴賤同歸仰之作祗洹寺一所工制甚精佛殿僧房皆爲胡飾丹素炫彩金玉垂輝摹寫眞容似丈六之見鹿苑神光壯麗若金剛之在雙林伽藍之内花果蔚茂芳草蔓合嘉木被庭京師沙門好胡法者皆就摩羅受持之戒行眞苦難可揄揚祕呪神驗閻浮所無呪枯樹能生枝葉呪人變爲驢馬見之莫不忻怖西域所齎舍利骨及佛牙經像皆在此寺寺北有侍中尚書令臨淮王彧宅彧博通典籍辨慧淸恬風儀詳審容止可觀至三元肇慶萬國齊珍金蟬曜首寶玉鳴腰負荷執笏逶迤複道觀者忘疲莫不歎服彧性愛林泉又重賔客至於春風扇揚花樹如錦晨食南館夜遊後園僚寀成羣俊民滿席絲桐發响羽觴流行詩賦並陳淸言乍起莫不飲其玄奥忘其𥚹郄焉是以入彧室者謂登僊也荊州秀才張裴裳爲五言有淸㧞之句云異秋花共色别樹鳥同聲彧以蛟龍錦賜之亦有得緋紬緋綾者唯河東裴子明爲詩不工罰酒一石子明八日而醉眠時人譬之山濤及𠇍朱兆入京師彧爲亂兵所害朝野痛惜焉出西陽門外四里御道南有洛陽大市周廻八里市南有皇女臺漢大將軍梁兾所造猶高五丈餘景明中比丘道恒立靈僊寺於其上臺西有河陽縣臺中有侍中侯釗宅市西北有土山魚池亦兾之所造卽漢書所謂採土築山十里九坂以象二崤者市東有通商逹貨二里里内之人盡皆工巧屠販爲生資財巨萬有劉寶者最爲富室州郡都會之處皆立一宅各養馬一疋至於鹽粟貴賤市價高下所在一例舟車所通足跡所履莫不商販焉是以海内之貨咸萃其庭産匹銅山家藏金穴宅宇踰制樓觀出雲車馬服飾擬於王者市南有調音樂律二里里内之人絲竹謳歌天下妙伎出焉有田僧超者善吹笳能爲壯士歌項羽吟征西將軍崔延伯甚愛之正光末高平失據虐吏充斥賊帥万侯醜奴寇暴涇岐之間朝廷爲旰食延伯總步騎五萬討之延伯出師於洛陽城西張方橋卽漢之夕陽亭也時公卿祖道車騎成列延伯危冠長劔耀武於前僧超吹壯士笛曲於後聞之者懦夫成勇劔客思奮延伯膽畧不羣威名早著爲國展力二十餘年攻無全城戰無橫陣是以朝廷傾心送之延伯每臨塲令僧超爲壯士聲甲胄之士踴躍單馬入陣旁若無人勇冠三軍威鎭戎竪二年之間獻捷相繼醜奴募善射者射僧超亡延伯悲惜哀慟左右謂伯牙之失鐘子期不能過也後延伯爲流矢所中卒於軍中於是五万之師一時潰散市西有退酤治觴二里里内之人多醖酒爲業河東人劉白墮善能釀酒季夏六月時暑赫晞以甖貯酒暴於日中經一旬其酒不動飲之香美而醉經月不醒京師朝貴多出郡登藩遠相餉饋踰于千里以其遠至號曰鶴觴亦名騎驢酒永熈年中南青州刺史毛鴻賔齎酒之蕃逢路賊盗飲之卽醉皆被擒獲因復命擒姧酒遊俠語曰不畏張弓拔刀唯畏白墮春醪市北慈孝奉終二里里内之人以賣棺槨爲業賃輀車爲事有輓歌孫巖娶妻三年不脫衣而卧巖因怪之伺其睡隂解其衣有毛長三尺似野狐尾巖懼而出之妻臨去將刀截巖髮而走隣人逐之變成一狐追之不得其後京邑被截髮者一百三十餘人初變婦人衣服靚妝行路人見而悅近之皆被截髮當時有婦人着綵衣者人皆指爲狐魅熈平二年四月有此至秋乃止别有凖財金肆二里富人在焉凡此十里多諸工商貨殖之民千金比屋層樓對出重門啟扇閣道交通迭相臨望金銀錦繡奴婢緹衣五味八珍僕隷畢口神龜年中以工商上僣不聽金銀錦繡雖立此制竟不施行
凖財里内有開善寺京兆人韋英宅也英早卒其妻梁氏不治喪而嫁更約河内人向子集爲夫雖云改嫁仍居英宅英聞梁氏嫁白日來歸乗馬將數人至於庭前呼曰阿梁卿忘我也子集驚怖張弓射之應弦而倒卽變爲桃人所騎之馬亦變爲茅馬從者數人盡化爲蒲人梁氏惶懼捨宅爲寺南陽人侯慶有銅像一軀可高丈餘慶有牛一頭擬爲金色遇急事遂以牛他用之經二年慶妻馬氏忽夢此像謂之曰卿夫婦負我金色乆而不償今取卿兒醜多以償金色焉悟覺心不遑安至曉醜多得病而亡慶年五十唯有一子悲哀之聲感於行路醜多亡日像自然金色光照四隣一里之内咸聞香氣僧俗長幼皆來觀覩尚書右僕射元稹聞里内頻有怪異遂改凖財爲齊諧里也自退酤以西張方溝以東南臨洛水北逹芒山其間東西二里南北十五里並名爲壽丘里皇宗所居也民間號爲王子坊當時四海晏淸八荒率職縹囊紀慶玉燭調辰百姓殷阜年登俗樂鰥寡不聞犬豕之食㷀獨不見牛馬之衣於是帝族王侯外戚公主擅山海之富居川林之饒爭修園宅互相誇競崇門豐室洞戸連房飛館生風重樓起霧高臺芳樹家家而築花林曲池園園而有莫不桃李夏綠竹栢冬靑而河間王琛最爲豪首常與高陽爭衡造文栢堂形如徽音殿置玉井金罐以金五色績爲繩妓女三百人盡皆國色有婢朝雲善吹箎能爲團扇歌壟上聲琛爲秦州刺史諸羌外叛屢討之不降琛令朝雲假爲貧嫗吹箎而乞諸羌聞之悉皆流涕迭相謂曰何爲棄墳井在山谷爲寇也卽相率歸降秦民語曰快馬徤兒不如老嫗吹箎琛在秦州多無政績遣使向西域求名馬遠至波斯國得千里馬號曰追風赤驥次有七百里者十餘匹皆有名字以銀爲槽金爲鎻環諸王服其豪富琛語人云晉室石崇乃是庶姓猶能雉頭狐掖畫卵雕薪況我大魏天王不爲華侈造迎風館於後園牎戸之上列錢靑瑣玉鳳衘鈴金龍吐佩素柰朱李枝條入簷伎女樓上坐而摘食琛常會宗室陳諸寳器金瓶銀瓮百餘口甌檠盤盒稱是自餘酒器有水晶鉢瑪瑙琉璃碗赤玉巵數十枚作工竒妙中土所無皆從西域而來又陳女樂及諸名馬復引諸王按行府庫錦𦋺珠璣氷羅霧縠充積其内綉纈油綾絲綵越葛錢絹等不可數計琛忽謂章武王融曰不恨我不見石崇恨石崇不見我融立性貪暴志欲無限見之惋歎不覺生疾還家臥三日不起江陽王繼來省疾謂曰卿之財産應得抗衡何爲嘆羡以至於此融曰常謂高陽一人寳貨多融誰知河間瞻之在前繼咲曰卿欲作袁術之在淮南不知世間復有劉俻也融乃蹶起置酒作樂于時國家殷富庫藏盈溢錢絹露積於廊者不可較數及太后賜百官負絹任意自取朝臣莫不稱力而去唯融與陳留侯李崇負絹過性蹶倒傷踝侍中崔光止取兩疋太后問侍中何少對曰臣有兩手唯堪兩疋所獲多矣朝貴服其淸廉經河隂之役諸元殲盡王侯第宅多題爲寺壽丘里閭列刹相望祗洹鬱起寶塔高淩四月初八日京師士女多至河間寺觀其廊廡綺麗無不歎息以爲蓬萊僊室亦不是過入其後園見溝漕蹇産石磴礁嶢朱荷出也綠萍浮水飛梁跨閣髙髙樹出雲咸皆唧唧雖梁王兎苑想之不如也
侍中尚書令東平王畧之宅也畧生而岐嶷幼則老成博洽羣書好道不倦神龜中爲黃門侍郞元义專政虐加宰輔畧密與其兄相州刺史中山王熈欲起義兵問罪君側雄規不就釁起同謀畧兄弟四人並罹塗炭唯畧一身逃命江右蕭衍素聞畧名見其器度寛雅文學優瞻甚敬重之謂曰洛中如王者幾人畧對曰臣在本朝之日承乏攝官至於宗廟之美百官之富鴛鸞接翼杞梓成隂如臣之比趙咨所云車載斗量不可數盡衍大笑乃封畧爲中山王食邑千戸儀比王子又除宣城太守給鼓吹一部劔卒千人畧爲政淸肅甚有治聲江東朝貴侈於矜尚見畧入朝莫不憚其進止尋遷信武將軍衡州刺史孝昌元年明帝宥吳人江革請畧歸國江革者蕭衍之大將也蕭衍謂曰朕寧失江革不得無王畧曰臣遭家禍難白骨未收乞還本朝叙錄存沒因卽悲泣衍哀而遣之乃賜錢五百萬金二百斤銀五百斤錦繡寶玩之物不可稱數親帥百官送於江上作五言詩贈者百餘人凡見禮敬如親比畧始濟淮明帝拜畧侍中義陽王食邑千戸畧至闕詔曰昔劉蒼好善利建東平曹植能文大啟陳國是用聲彪盤石義鬱維城侍中義陽王畧體自藩華門勲夙著内潤外朗兄弟偉如旣見義亡家捐生殉國永言忠烈何日忘之徃雖弛擔爲梁今便言旋闕下有志有節能始能終方傳美丹靑懸諸日月畧前未至之日卽心立稱故封義陽然國旣邊地寓食他邑求之二三未爲盡善宜比德均封追芳曩烈可改封東平王戸數如前尋進尚書令儀同三司領國子祭酒侍中如故畧從容閑雅本自天資出南入北轉復高邁言論動止朝野師模建義元年薨於河隂贈太保諡曰文貞嗣王景式捨宅爲此寺
淸河文獻王懌所立也在閶闔門外御道南有五層浮圖一所與冲覺寺齊等佛殿僧房充溢一里比丘曇謨最善於禪學講涅槃花嚴僧徙千人天竺國胡沙門菩提流支見而禮之號爲菩薩流支解佛義知名西土諸夷號爲羅漢曉魏言及隷書翻十地楞伽及諸經論二十三部雖石室之寫金言草堂之傳眞敎不能過也流支讀曇謨最大乗義章每彈指讃嘆唱言微妙卽爲胡書寫之傳之於西域沙門常東向遙禮之號曇謨最爲東方聖人
廣平王懷捨宅也在融覺寺西一里許北瞻芒嶺南眺洛汭東望宫闕西顧旗亭禪臯顯敞實爲勝地是以温子升碑云面水背山左朝右市是也環所居之堂上置七佛林池飛閣比之景明至於春風動樹則蘭開紫葉秋霜降草則菊吐黃花名僧大德寂以遣煩永熈年中平陽王卽位造磚浮圖一所是土石之工窮精極麗詔中書舍人温子升以爲文也
宣武皇帝所立也在大覺寺東時佛法經像盛於洛陽異國沙門咸來輻輳負錫持經適茲藥土世宗故立此寺以憇之房廡連亘一千餘間庭列脩竹簷拂高松奇花異草騈闐堦砌百國沙門三千餘人西域遠者乃至大秦國盡天地之西垂績紡百姓野居邑屋相望衣服車馬擬儀中國南中有歌營國去京師甚遠風土隔絕世不與中國交通雖二漢及魏亦未曾至也今始有沙門焉子善提拔陁自云北行一月日至勾稚國北行十一日至孫典國從孫典國北行三十日至扶南國方五千里南夷之國最爲强大民戸殷多出明珠金玉及水精珍異饒梹榔從扶南國北行一月至林邑國出林邑入蕭衍國拔陀至楊州歲餘隨楊州比丘法融來至京師沙門問其南方風俗拔陀云古有奴調國乗四輪馬爲車斯調國出火浣布以樹皮爲之其樹入火不燃凡南方諸國皆因城廓而居多饒珍麗民俗淳善質直好義亦與西國大秦安息身毒諸國交通徃來或三方四方浮浪乗風百日便至率奉佛敎好生惡煞寺西有宜牛里里内有陳留王景皓侍中安定公胡元吉等二宅景皓者河内刺史陳留莊王祚之子立性虛豁少有大度愛人好事待物無遺夙善玄言道家之業遂捨半宅安置佛徒演唱大乗數部並進京師大德超光𣆴榮四法師三藏胡沙門菩提流支等咸預其席諸方伎術之士莫不歸赴時有奉朝請孟仲暉者武城人也父賔金城太守暉志性聦明學兼釋氏四諦之義窮其旨歸恒來造第與沙門論議時號爲玄宗先生暉遂造人中夾貯像一軀相好端嚴希世所有置皓前廳須臾彌寳坐永安二年中此像每夜行遶其坐四靣脚跡隱地成文於是士庻異之咸來觀矚由是發心者亦復無量永熈三年秋忽然自去莫知所之其年冬而京師遷鄴武定五年暉爲洛州開府長史重加採訪寥無影迹出閶闔門城外七里長分橋中朝時以榖水浚急注於城下多壞民家立石橋以限之長則分流入洛故名曰長分橋或云晉河間王在長安遣張方征長沙王營軍於此因爲張方橋也未知孰是今民間訛語號爲張夫人橋朝士送迎多在此處長分橋西有千金堰計其水利日益千金因以爲名昔都水使者陳𢣢所造令僃夫一千歲恒修之
在大夏門御道西寺前有閱武塲歲終農隙甲士習戰千乗萬騎常在於此有羽林馬僧相善觝角戲擲戟與百尺樹齊等虎賁張車擲刀出樓一丈帝亦觀戲在樓恒令二人對爲角戲中朝時宣武塲大夏門東北今爲光風園苜蓿生焉
閹官濟州刺史賈璨所立也在廣莫門外一里御道東所謂永平里也注卽漢太上王廣處遷京之初創居此里值母亡捨以爲寺地形高顯下臨城闕房廡精麗竹栢成林實是淨行息心之所也王公卿士來遊觀爲五言者不可勝數洛陽城東北有上高景殷之頑民所居處也高祖名聞義里遷京之始朝士住其中迭相幾刺竟皆去之唯有造瓦者止其内京師瓦器出焉世人歌曰洛陽城東北上高里殷之頑民昔所止今日百姓造瓮子人皆棄去住者恥唯冠軍將軍郭文遠遊憇其中堂宇園林匹於邦君時隴西李元謙樂雙聲語常經文遠宅前過見其門閥華美乃曰是誰第宅過佳婢春風出曰郭冠軍家元謙曰凡婢雙聲春風曰儜奴慢罵元謙服婢之能於是京邑翕然傳之
聞義里有燉煌人宋雲宅雲與惠生俱使西域也神龜元年十一月冬太后遣崇立寺比丘惠生向西域取經凡得一百七十部皆是大乗妙典初發京師西行四十日至赤嶺卽國之西彊也皇魏關防正在於此赤嶺者不生草木因以爲名其山有鳥鼠同穴異種共類鳥雄鼠雌共爲隂陽卽所謂鳥鼠同穴發赤嶺西行二十三日渡流沙至土谷渾國路中甚寒多饒風雪飛沙走礫舉目皆滿唯吐谷渾城左右煖於餘處其國有文字況同魏風俗政治多爲夷法從土谷渾西行三千五百里至鄯善城其城自立王爲土谷渾所吞今城是土谷中佛與菩渾第二息寧西將軍總部落三千以禦西胡從鄯善西行一千六百四十里至左末城城中居民可有百家土地無雨决水種麥不知用牛耒耜而田城中圖佛與菩薩乃無胡貌訪古老云是呂光伐胡所作從左末城西行一千二百七十五里至末城城傍花果似洛陽唯土屋平頭爲異也從末城西行二十二里至捍𡡉城南十五里有一大寺三百餘衆僧有金像一軀舉高丈六儀容超絕相好炳然面恒東立不肯西顧父老傳云此像本從南方騰空而來于闐國王親見禮拜載像歸中路夜宿忽然不見遣人尋之還來本處卽起塔封四百戸供灑掃戸人有患以金箔貼像所患處卽得隂愈後人於像邊造丈六像者及諸宫塔乃至數千懸綵幡蓋亦有萬計魏國之幡過半矣幅上隷書云太和十九年景明二年延昌二年唯有一幅觀其年號是姚秦時幡從捍𡡉城西行八百七十八里至于闐國王頭著金冠似鷄幘頭後垂二尺生絹廣五寸以爲飾威儀有鼓角金鉦弓箭一具戟二枝槊五張左右帶刀不過百人其俗婦人袴衫束帶乗馬馳走與丈夫無異死者以火焚燒收骨葬之上起浮圖居喪者翦髮劈面爲哀戚髮長四寸卽就平常唯王死不燒置之棺中遠葬於野立廟祭祀以時思之于闐王不信佛法有商將一比丘石毗盧旃在城南杏樹下向王伏罪云今輙將吳國沙門來在城南杏樹下王聞忽怒卽徃看毗盧旃旃語王曰如來遣我來令王造覆盆浮圖一軀使王祚永隆王言令我見佛當卽從命毗盧旃鳴鍾告佛卽遣羅睺羅變形爲佛從空而現眞容王五體投地卽於杏樹下置立寺舍畫作羅睺羅像忽然自滅于闐王更作精舍籠之令覆瓮之影恒出屋外見之者無不回向其中有辟支佛靴於今不爛非皮非莫能審之案于闐境東西不過三千餘里神龜二年七月二十九日入朱駒波國人民山居五榖甚豐食則麵麥不立屠煞食肉者以自死肉風俗言音與于闐相似文字與波羅門同其國疆界可五日行遍八月初入漢盤陀國界西行六月登葱嶺山復西行三日至鉢盂城三日至不可依山其處甚寒冬夏積雪山中有池毒龍居之昔有商人止宿池側值龍忿怒呪煞商人盤陀王聞之捨位與子向烏塲國學婆羅門呪四年之中盡得其術還復王位復呪池龍龍變爲人悔過向王卽徙之葱嶺山去此池二千餘里今日國王十三世祖自此以西山路欹側長坂千里懸崖萬仞極天之阻實在於斯太行孟門匹玆非險崤關壠坂方此則夷自發葱嶺步步漸高如此四日乃得至嶺依約中下實半天矣漢盤陀國正在山頂自葱嶺已西水皆西流世人云是天地之中人民决水以種聞中國田待雨而種笑曰天何由可共期也城東有孟津河東北流向沙勒葱嶺高峻不生草木是時八月天氣已冷北風驅雁飛雪千里九月中旬入鉢和國高山深谷嶮道如常國王所住因山爲城人民服飾惟有氈衣地土甚寒窟穴而居風雪勁切人畜相依國之南界有大雪山朝融夕結望若玉峰十月之初至𠿒噠國土田庶衍山澤彌望居無城郭游軍而治以氈爲屋隨逐水草夏則隨涼冬則就温鄉土不識文字禮敎俱闕隂陽運轉莫知其度年無盈閏月無大小用十二月爲一歲受諸國貢獻南至牒羅北盡勑[勒/心]東被于闐西及波斯四十餘國皆來朝賀王張大氈帳方四十步周迴以氍毹爲壁王著錦衣坐金牀以四金鳳凰爲牀脚見大魏使人再拜跪受詔書至於設會一人唱則客前後唱則罷會唯有此法不見音樂𠿒噠國王妃亦著錦衣垂地三尺使人擎之頭帶一角長八尺奇長三尺以玫瑰五色裝飾其上王妃出則輿之入坐金牀以六牙白象四獅子爲牀自餘大臣妻皆隨傘頭亦似有角團圓垂下狀似寶蓋觀其貴賤亦有服章四夷之中最爲强大不信佛法多事外神煞生血食器用七寶諸國奉獻甚饒珍異按𠿒噠國去京師二萬餘里十一月初入波斯國境土甚狹七日行過人民山居資業窮煎風俗凶慢見王無禮國王出入從者數人其國有水昔日甚淺後山崩截流變爲二池毒龍居之多有災異夏喜暴雨冬則積雪行人由之多致難艱雪有白光照耀人眼令人閉目茫然無見祭祀龍王然後平復十一月中旬入賖彌國此國漸出葱嶺土田嶢崅民多貧困峻路危道人馬僅通一直一道從鉢盧勒國向烏塲國銕鎻爲橋縣虛爲渡下不見底旁無挽捉倐忽之間投軀萬仞是以行者望風謝路耳十二月初入烏塲國北接葱嶺南連天竺土氣和暖地方數千民物殷阜疋臨淄之神州原田膴膴等咸陽之上土鞞羅施兒之所薩埵投身之地舊俗雖遠土風猶存國王精食菜食長齋晨夜禮佛擊鼓吹貝琵琶箜篌笙簫備有日中已後始治國事假有死罪不立煞刑唯從空山任其飲啄事涉疑似以藥服之淸濁則驗隨事輕重當時卽决土地肥美人物豐饒百榖盡登五果繁熟夜聞鍾聲遍滿世界土饒異花冬夏相接道俗採之上佛供養國王見宋雲云大魏使來膜拜受詔書聞太后崇奉佛法卽面東合掌遙心頂禮遣解魏語人問宋雲曰卿是日出人也宋雲答曰我國東界有大海水日出其中實如來旨王又問曰彼國出聖人否宋雲具說周孔莊老之德次序蓬萊山上銀闕金堂神僊聖人並在其上說管輅善卜華陀治病左慈方術如此之事分别說之王曰若如卿言卽是佛國我當命終願生彼國宋雲於是與惠生出城外尋如來敎跡水東有佛晒衣處初如來在烏塲國行化龍王瞋怒興大風雨佛僧迦梨表裏通濕雨止佛在石下東面而坐晒袈裟年歲雖乆彪炳若新非直條縫明見至於細縷亦新乍徃觀之如似未徹假令刮削其文轉明佛坐處及晒衣所並有塔記水西有池龍王居之池邊有一寺五十餘僧龍王每作神變國王祈請以金玉珍寶投之池中在後涌出令僧取之此寺衣食待龍而濟世人名曰龍王寺王城北八十里有如來履石之跡起塔籠之履石之處若水踐泥量之不定或長或短今立寺可七十餘僧塔南二十步有泉石佛本淸淨嚼楊枝植地卽生今成大樹胡名曰婆樓城北有陀羅寺佛事最多浮圖高大僧房逼側周匝金像六千軀王年常大會皆在此寺國内沙門咸來雲集宋雲惠生見彼比丘戒行精苦觀其風範特加恭敬遂捨奴婢二人以供灑掃去王城東南山行八日如來苦行投身餓虎之處高山籠嵸危岫入雲嘉木靈芝叢生其上林泉婉麗花綵曜目宋雲與惠生割捨行資於山頂造浮圖一所刻石隷書銘魏功德山有收骨寺三百餘僧王城南一百餘里有如來昔作摩休國剝皮爲紙拆骨爲筆處阿育王起塔籠之舉高十丈拆骨之處髓流著石觀其脂色肥膩若新王城西南五百里有善持山甘泉美果見於經記山谷和暖草木冬靑當時太簇御辰温熾已扇鳥鳴春樹蝶舞花叢宋雲遠在絕域因矚此芳景歸懷之思獨軫中膓遂動舊疹纒綿經月得婆羅門呪然後平善山項東南有太子石室一口兩房太子室前十步有大方石云太子常坐其上阿育王起塔記之塔南一里太子草菴處去塔一里東北下山五十步有太子男女遶樹不去婆羅門以杖鞭之流血灑地處其樹猶存灑血之地今爲泉水室西三里天帝釋化爲師子當路蹲坐遮嫚𡛠之處石上毛尾爪跡今悉炳然阿周陀窟及門子供養盲父母處皆有塔記山中有昔五百羅漢牀南北兩行相向坐處其次第相對有大寺僧徒二百人太子所食泉水北有寺恒以驢數頭運糧上山無人驅逐自然徃還寅發午至每及中飡此是護塔神渥婆僊使之然此寺昔日有沙彌常除灰目入神定維那輓之不覺皮連骨離渥婆僊代沙彌除灰處國王與渥婆僊立廟圖其形像以金傅之隔山嶺有婆姧寺夜义所造僧徒八十人云羅漢夜义常來供養灑掃取薪凡俗比丘不得在寺大魏沙門道榮至此禮拜而去不敢留停至正光元年四月中旬入乾陀羅國土地亦與烏塲國相似本名業波羅國爲𠿒噠所滅遂立勑懃爲王治國以來已經二世立性㐫暴多行煞戮不信佛法好祀鬼神國中人民悉是婆羅門種崇奉佛敎好讀經典忽得此王深非情願自恃勇力與㓹賔爭境連兵戰闘已歷三年王有闘象七百頭一負十人手持刀楂象鼻縛刀與敵相擊王常停境上終日不歸師老民勞百姓嗟怨宋雲詣軍通詔書王凶慢無禮坐受詔書宋雲見其遠夷不可制任其倨傲莫能責之王遣傳事謂宋雲曰卿涉諸國經過險路得無勞苦也宋雲答曰我皇帝深味大乗遠求經典道路雖險未敢言疲大王親總三軍遠臨邊境寒暑驟移不無頓弊王答曰不能降服小國愧卿此問宋雲初謂王是夷人不可以禮責任其坐受詔書及親徃復乃有人情遂責之曰山有高下氷有大小人處世間亦有尊卑𠿒噠烏塲王並拜受詔書大王何獨不拜王答曰我見魏主則拜得書坐讀有何可怪世人得父母書猶自坐讀大魏如我父母我一坐讀書於理無失雲無以屈之遂將雲至一寺供給甚薄時跋跋提國送獅子兒兩頭與乾陀羅王雲等見之觀其意氣雄猛中國所畫莫參其儀於是西行五日至如來捨頭施人處亦有塔寺二十餘僧復西行三月至辛頭大河河西岸上有如來作摩竭大魚從河而出十二年中以肉濟人處起塔爲記石上猶有魚鱗紋復西行十三日至佛沙伏城川原沃壤城郭端直民戸殷多林泉茂盛土饒珍寶風俗淳善其城内外凡有古寺名僧德衆道行高奇城北一里有白象宮寺内佛事皆是石像裝嚴極麗頭數甚多通身金箔眩耀人目寺前繫白象樹此寺之興實由玆焉花葉似棗季冬始熟父老傳云此樹滅佛法亦滅寺内圖太子夫妻以男女乞婆羅門像胡人見之莫不悲泣復西行一日至如來挑眼施人處亦有塔寺寺石上有迦葉佛跡復西行一日乗船渡一深水三百餘步復西南行六十里至乾陀羅城東南七里有雀離浮圖道榮傳云城東四里推其本源乃是如來在世之時與弟子遊化此土指城東曰我入涅槃後三百年有國王名迦尼色迦此處起浮圖佛入涅槃後二百年來果有國王字迦尼色迦出游城東見四童子累牛糞爲塔可高三尺俄然卽失道榮傳云童子在虛空中向王說偈王怪此童子卽作塔籠之糞塔漸高挺出於外去地四百尺然後止王始更廣塔基三百餘步道榮傳云三百九十步從此構木始得齊等道榮傳云其高三丈悉用文木爲陛階砌櫨拱上搆衆木凡十三級上有鐵柱高三尺金槃十三重合去地七百尺道榮傳云鐵柱八十八尺八十圍金盤十五重去地六十三丈二尺施功旣訖糞塔如初在大塔南三步婆羅門不信是糞以手探看遂作一孔年歲雖乆糞猶不爛以香泥填孔不可充滿今天宮籠蓋之雀離浮圖自作以來三經天火所燒國王脩之還復如故父老云此浮圖天火所燒佛法當滅道榮傳云王修浮圖木工旣訖猶有鐵柱無有能上者王於四角起大高樓多置金銀及諸寶物王與夫人及諸王子悉在上燒香散花至心精神然後轆轤絞索一舉便到故胡人皆云四天王助之若其不爾實非人力所能舉塔内物事悉是金玉千變萬化難得而稱旭日始開則金盤晃朗微風漸發則寶鐸和鳴西域浮圖最爲第一此塔初成用眞珠爲羅網覆於其上後數年王乃思量此珠網價直萬金我崩之後恐人侵奪復慮大塔破壞無人修補即解珠網以銅鑊盛之在塔西北一百步掘地埋之上種樹樹名菩提枝條四布密葉蔽天樹下四面坐像各高丈五恒有四龍典掌此珠若興心欲取則有禍變刻石爲銘囑語將來若此塔壞勞煩後賢出珠修治雀離浮圖南五十步有一石塔其形正圓高二丈甚有神變能與世人表吉㐫觸之若吉者金鈴鳴應若凶者假令人搖撼亦不肯鳴惠生旣在遠國恐不吉反遂禮神塔乞求一驗於是以指觸之鈴卽鳴應得此驗用慰私心後果得吉反惠生初發京師之日皇太后勑付五色百尺幡千口錦香袋五百枚王公卿士幡二千口惠生從于闐至乾陀所有佛事悉皆流布至此頓盡惟留太后百尺幡一口擬奉尸毗王塔宋雲以奴婢二人奉雀離浮圖永充灑掃惠生遂減割行資妙簡良匠以銅摹寫雀離浮屠儀一軀及釋迦四塔變於是西北行七日渡一大水至如來爲尸昆王救鴿之處亦起塔寺昔尸昆王倉庫爲火所燒其中粳米燋然至今猶在若服一粒永無瘧患彼國人民須禁日取之道榮傳云至那迦羅阿國有佛頂骨方圓四寸黃白色下有孔受人手指閃然似仰蜂窠至耆賀濫寺有佛袈裝十三條以尺量之或短或長復有佛錫杖長丈七以水筩盛之金箔其上此杖輕重不定值有重百人不舉值有輕時二人勝之那竭城中有佛牙佛髮並作寶凾盛之朝夕供養至瞿羅羅鹿見佛影入山窟十五步四面向戸遙望則衆相炳然近看瞑然不見以手摩之唯有石壁漸漸却行始見其相容顔挺特世所希有窟前有方石石上有佛跡窟西南百步有佛浣衣處窟北一里有目連窟窟北有山山下有六佛手作浮圖高十丈云此浮圖陷入地佛法當滅并爲七塔七塔南石銘云如來手書胡字分明於今可識焉惠生在烏塲國二年西胡風俗大同小異不能具錄至正元二年二月始還天闕衒之按惠生行記事多不盡錄今依道榮傳宋雲家記故並載之以備缺文
京師東西二十里南北十五里戸十萬九千餘廟社宫室府曹以外方三百步爲一里里開四門門置里正二人吏四人門士八人合有二百二十里寺有一千三百六十七所天平元年遷都鄴城洛陽餘寺四百二十一所北𠨑山上有馮王寺齊獻武王寺京東石關有元領軍寺劉長秋嵩高中有闕居寺𥙘禪寺嵩陽寺道塲寺上有中頂寺東有升道寺京南關口有石窟寺靈巖寺京西𤄊澗有白馬寺照樂寺如此之寺旣郭外不在數限亦詳載之
洛陽伽藍記隋唐以下著錄均五卷惟宋史藝文志郡齋讀書志作三卷連江陳氏世善堂書目亦同或原有別本今已失傳近世存者以如隱堂本爲最古其刊版當在明代嘉隆之際是本卷二闕第四第九第十八等葉均寫補毛斧季獲見是刻卽已言之世間存本無不皆然蓋殘佚久矣古今逸史漢魏叢書中均載是書各家所補三葉大抵從之傳錄文字前後悉相銜接必同出一源也史通補註篇謂書舊有註顧千里疑原用大小字爲別後世連寫遂混註入正文錢塘吳若準重爲編次釐定綱目蒐據衆刻校其異同成集證一卷世稱善本然仍有人議其不免混淆未盡塵障朱紫貴序舉其所據校者以如隱堂本爲首余取以對勘與是本互異者凡百數十字吳氏均未指出疑所見或亦爲傳錄之本因札錄附後其足以糾正是本者亦不少云
